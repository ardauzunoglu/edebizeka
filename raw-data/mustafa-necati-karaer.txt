-I-
Evler ve insanlar çıkmazında
Gidip gelen evsiz-ayaksız sesler,
Duvardan duvara evden eve.
Ödünç diye bir şey vardı eskiden;
Komşular, bir fincan aydınlık için
Ne dersiniz bir fincan acı kahve?
Beyazıt'ta müslüman güvercinler
Kanat vurdukça sıcak zamanlara,
Bir şadırvanda serinler gökkubbe.
Kuşluklar ve kuşlar pazarına
Bir Selçuklu gelir uzaklardan
Bir Osmanlı geçer omzunda yün heybe?
Sabah sularıdır, şu yelkenliden
Bakarsınız Nilüfer hatun çıkar,
Aşka düşersiniz bir selam üzre.
Yağmurla yıkanan serçe yürek
Kır atın üstüne bir Orhan Bey'dir,
Uçar güneşlerden güneşlere.
-II-
Üzerinde ince badem dalları
Evimiz çok pencereli bir kuşluk,
Ne cam ne çerçeve.
Rüzgar kaplı bir yorgan altında
En güzel yerinde ısınmak senin,
Badem gözlerini seve seve.
Yan yana dizilmiş yüzlerce ayna
İçinde mum gibi dimdik kıskançlık,
Yalınayak basar ateşlere.
Kanat uçları mı ellerin mi,
Beni benden alıp alıp götüren
Ulu acıların çıktığı yere?
Camlar kırıldıkça nasıl yeniden
Verirse içinin maviliğini,
Kendimi vermişim öylesine.
İki yeşil kadeh bıraktın bana,
İçmeye yeniden başladım iyi mi
Sevdalı kuşların şerefine.

Yine getirdiğin yeşil bir sis
Bahar, of bahar.
Ellerim bilekten kesilmiş,
Ben sizi tutamam artık
Dallar, of dallar.
Upuzun telgraf direklerine
Kuşlar konar, kuşlar kalkar.
Bir daha gelmeyecek günlerin akşamında
Unuttuğum şarkılar sendedir
Rüzgâr, of rüzgâr.
Ne ebemkuşağının tutuncusu,
Ne akşam eve geç kalma korkusu;
Şimdi kulaklarımda o derenin yalnız sesi var,
Bir de karanlıklar boyunca saçların
Uzar, of uzar.
Mevsimler eskir, yollar kısalır,
Zamanla güzelleşir hâtıralar;
İlk sevgim, ilk şiirim, ilk kederim,
Ben eski gözlerimi isterim
Yıllar, of yıllar.
Her şey öylesine başkalaşmış
Masmavi olsa da gökyüzü,
Bu eller bile benim ellerim değil;
Bir daha sevmek ihtimali olmasa
Var, of var.

Bu gece kavaklar daha uzun,
Yıldızlarını yitirmiş, mahzun
Bir kadın oturmuş beşik sallar.
Bulut, küçülse de biraz biraz
Dört çizgili pencereye sığmaz,
Eli-ayağı kesilmiş yollar.
Tüfengimi baş ucuma asın!
Canım yağmur, aman ıslanmasın
Uzanamadığım hoyrat dallar.
Ben kimim, padişahın kızı kim?
Ninemin dizinde dinlediğim
Yalancı çıktı bütün masallar.
Gönül asılsa da yelkenlere
Artık geriye dönmemek üzre
Kıyıdan uzaklaştı sandallar.
Bu gece, kavaklar daha uzun,
Yıldızlarını yitirmiş, mahzun
Bir kadın oturmuş beşik sallar.

Unutsam, unutsam kiracıları
Mahalle hep eski mahalle ama...
Evleri, çocukları ve rüzgârı,
Mahalle hep eski mahalle ama...
Elim kapı tokmağında: “Gir! ” dese
Fakat nedir içimdeki vesvese
Komşular bana bakıyor nedense
Mahalle hep eski mahalle ama...
Uzaklarda kalmış gibi bir yerim
Foto§raflarım, hatıra defterim:
Pencereden kalkmıyor ağabeyim
Mahalle hep eski mahalle ama...
Ağzımda yarılanmış bir sıgara
Birdenbire yapışmışım duvara
Sofada kayboluyorum bir ara
Mahalle hep eski mahalle ama...

Aynalar üstüme doğru koşuyor
Eşya ağzını açmış konuşuyor
Havaya kalkmış ellerim mosmor
Mahalle hep eski mahalle ama...
Şu oturduğu minder, şu da sedir
Tesbihi seccadenin üstündedir
Yengemin söyleyemediği nedir?
Mahalle hep eski mahalle ama...
n'olmuş anama?

Sen, sonbaharla gelen düş rüzgarı;
İçimde ak güvercin kanatları
Gün doğarken
Anadan doğma güzelliğinde dal,
Upuzun bir düzlükte öyle dörtnal,
Kar yağarken
Bu çeşmeler hep böyle akmayacak!
Bunca tedirginlikler, bunca yasak
Sevmek varken?

