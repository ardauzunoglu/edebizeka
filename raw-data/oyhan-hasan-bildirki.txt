Yârla kesti aramı
İlkbahar rüzgârı
İlkten sona selâmlarımı götürmemiş
İlkbahar rüzgârı
Simsiyah yağmur bulutlarını katmış önüne
İlkbahar rüzgârı
Sele tutmuş hatıralarımızı
İlkbahar rüzgârı
Dost desem değil, düşmanım da olamaz
İlkbahar rüzgârı
Nedense nefesini nefesime katmadı
İlkbahar rüzgârı
Umutlarımızı hangi çiçekte gizledin
Sırlar küpü ilkbahar rüzgârı
Yoksa yere düşen sayısız yağmur damlasında mı
İlkbahar rüzgârı
Boşluktayım şimdi, sensizim
Yüreğimdeki sızım ilkbahar rüzgârı
Sevdamızın hem tanığı, hem sanığı
Yârla kesti aramı ilkbahar rüzgârı
1 Mayıs 2007

Şiire tutkun bir gülün sahibiyim,
Günaydın sevdiğim, günaydın sevdiğim.
Dudağımda yeni sevda türküleri;
Günaydın sevdiğim, günaydın sevdiğim.
Dışarda yemyeşil bir ilkbahar günü,
Dalda cıvıl cıvıl kuşların düğünü.
Böyle bir günde kim ister öldüğünü?
Günaydın sevdiğim, günaydın sevdiğim.
Güneş parladıkça, gümüş ay da doğar
Şarkılarda hep öne geçer yıldızlar.
Bize de geçit olur bir gün mor dağlar;
Günaydın sevdiğim, günaydın sevdiğim.
Yüreğimdeki resmin gülüyor şimdi,
Papatyalar bir başka kokuyor şimdi,
Ellerin saçlarımı okşuyor şimdi;
Günaydın sevdiğim, günaydın sevdiğim.
Gökyüzünü kim boyadı masmaviye?
Bakındım durdum beni de alsın diye.
O güzellik, o çalım ne, kime, niye?
Günaydın sevdiğim, günaydın sevdiğim.
Mutluluk bana yine senden geliyor,
Gökyüzünde bulutlar da yarışıyor,
Biliyorum hepsi de sana koşuyor;
Günaydın sevdiğim, günaydın sevdiğim.
Yıllar önce inadına sevdim seni,
Zaman geçse de unutamadım seni.
Bilsen canım ne kadar özledim seni?
Günaydın sevdiğim, günaydın sevdiğim.
Bir umut yağmurudur başladı şimdi,
Bırak ıslatsın gözlerini, tenini.
Isıtayım uzat bana ellerini:
Günaydın sevdiğim, günaydın sevdiğim.
Güneş parladıkça, gümüş ay da doğar
Bize de geçit olur bir gün mor dağlar.
Gökyüzüne bak bulutlar yarışıyor;
Günaydın sevdiğim, günaydın sevdiğim.
Gözlerim şimdi yepyeni rüyâlarda,
Boynum eğik değil, başım yukarıda.
Yüreğimdeki resmin ayaklanıyor;
Günaydın sevdiğim, günaydın sevdiğim.
5 Mart 2006

Bu zehir gibi zıkkım gibi bir şey
Seni sevmek acısı
Geç kalmadıysam eğer
Henüz geç değilse.
İçim içime sığmıyor sen varken
Kendi kendimi yeyip bitiriyorum
Sensiz olduğum zamanlar
Şarkıların acılığı büküyor yüreğimi
Yangın yerine çeviriyor
Seni geç tanımış olmam
Beni öldürüyor.
Ben çaresiz, ben deli, ben divâne
Seni sevmekten korkuyorum
Haydi ne olur sev beni ceylan gözlüm
Henüz geç değilse
Geç kalmadıysam eğer...
Deliyim diye, sarhoşum diye, şöhretim diye
Üstelik bir de şairim diye
Sevmeyeceksin beni, biliyorum
Tuzaklara düşüreceksin kalbimi
Acı şarkılarla başbaşa bırakacaksın
Kadehler kırılacak ellerimde
Gülüşün gelecek aklıma, ağlayışın gelecek
Beni sevmediğin gelecek en acısı
Çaresizliğime ağlayacağım
Bu zehir gibi zıkkım gibi bir şey bu
Seni sevmek acısı
Haydi ne olur sev beni ceylan gözlüm
Geç kalmadıysam eğer!

Karşılaşırız bir gün belki
Senden uzakta olmak acı
Güneş bir başka doğar sanki
Hey arabacı, vur kırbacı
Karşılaşırız bir gün belki
Bahar bitmiştir görüyorsun
Ömrümüzün her yaprağında
Kedere keder katıyorsun
Durma n’olur aşk durağında
Bahar bitmiştir görüyorsun
Hani bir zaman sen de sevdin
Istıraplarla yanaraktan
Bir vefasıza gönül verdin
Tatlı sözüne kanaraktan
Hani bir zaman sen de sevdin
Hey arabacı, vur kırbacı
Ne olur bitsin bu acılar
Hayat kısadır n’olur acı
Hep gittiler bak sevdalılar
Hey arabacı vur kırbacı!

Kulaklarımda çın çın günaydınların,
Sonsuza kadar sürecek selâm gibi.
Rengini sevdamızdan almış ipliği,
Kalbimi kalbine bağlayan kelâm gibi.
Yanımdasın ya, keyfim yerinde
Yatağında sakin akan ırmaklar gibiyiz.
İkindi vaktinde olsak da, gelecek akşamdan korkmuyoruz;
Her sabah umuduna uyanan şafaklar gibiyiz.
Kafdağı günlerimiz bitti, el ele, göz gözeyiz
Dolunayda dansetmekten kurtulduk, dönüyoruz şimdi.
Gece gündüz yazıyoruz sevdamızın hikâyesini,
Geleceğe dair umutlarımızı dokuyoruz şimdi.
Şükür Tanrı’mıza, seni uyardı, beni duydu,
Yedi uyurlar gibiydik, yeniden uyandık.
Sevda köprüsü ayaklarımızın altında şimdi,
Büyülenmiş suyunda pul pul, ışıl ışıl yandık.
Aramızdaki bağ gökkuşağı kesilmiş sevdiğim,
Umuttan umuda koşan sevdalıları kuşatıyor.
Saçlarımıza karlar yağsa da; hem seni, hem beni
Bu aşk yaşatıyor!

Gözlerime gülümser gözlerin
Her gün saçlarını taradıkça aynada
Kim bilir kaçıncı kez yüzümü süzersin
Umuttan umuda yollar bulursun yeniden
Anılarımız ayaklanır baktıkça aynada
Ayna biricik sihirli dünyamız
Nice masal kahramanlarını saklar
Gökyüzünden yıldız devşirsek birer birer
Her biri hikâyemizi kucaklar
Gözlerimden gözlerine kıvılcımlar iner
Bir çift sevdalı gözün buluştuğu yerdir
Gönül sarayımızı derleyip toparlayanımız
Göze düşürülen demet demet ışıktır
Sevdamızın tanığı sır tutan tanığı
Mutluluk bayrağımız
17 Şubat 2007

Barış türkülerini hiç sevmiyorum
Kavgacı falan da değilim ben
Barış türküleri kapanmış yarayı azdırır her zaman
Umutsuz anlarımızda ilaç diye bilinse de
Barış türküleri baştan sona zehir
Düşünüyorum: Dağlıca’da bir gece yarısı
Teker teker gökyüzünden indirilen yıldızları
Gece mi, gündüz mü bir daha ne zaman göreceğiz
Evinden yurt bekçiliğine uğurlanmış Mehmetçikleri
Kaçıncı şafağın sonunda evine göndereceğiz
Dağlıca gecelerini kurşun kurşun delen hain eller
Hangi barış türküsüne umutlarını bağladılar
Neden yolları kestiler, köprüleri kundakladılar
Ve acaba niçin ya da barış için mi dersiniz
Geceyi gözetleyen yıldızları tek tek avladılar
Barış türkülerini hiç sevmiyorum
Yıllardır o türküleri dinleye dinleye
Yazıda yabandaki bütün tarlalarımıza
Kimliksiz, kişiliksiz barış fideleri ekmedik mi
Barışın bekçilerini söndürsünler diye
Barış mı? Barış sadece çocuklarımızın hakkı
Yarasalar gibi kan emicilere barış ne yazar
Öndeki ülkemizde ne yaptılarsa hep aynısını yaparlar
Siz dilediğiniz barış türkülerini çağırın durmadan
Cins cinsine çeker sonsuza kadar!
31 Aralık 2007

Başladık bitiremedik
Bitirdik başlayamadık
Çabalarımız tersine döndü
Ne sen, ne de ben
Öteki, beriki
Hâlâ nedir anlayamadık
Nedir kavrayamadık
Üzüldük, güldük
Ama hep sevdik
Mavi güne değin
Maviye tutkun sırılsıklam
Bildik mi, bulduk mu
Öldük mü, ölmedik mi
Hâlâ nedir anlayamadık
Yaşamak dediğin ne ki?

Kader resim, boyası elinde belki
Tersine döndür istersen, çeviremezsin ki
Tuzağına düştüm kaç kere, aradım
Aradım nedense fırçamı bulamadım
Karanfilin morunu görmek kolay
Sevgiyi papatyanın tacında bilmek işimiz
Bir açılır, bir kapanır sevda kapıları
Arkasındaki el kim?
Ben boyamadım kaderimi şair olmak için
Ama ela gözlüme bağlanıverdim birden
Yolumu, durmaksızın kaderim kesti
Şair olup çıktım yeniden
Kalbimi sevdiğime verdim ısıtsın diye
Papatya mevsiminde yanına alıp götürmüş
Kalbinin sızılarına ortak olsun diye
O gün bu gün kalpsizim
Sevda dağlarında kalakaldım şimdi
Ufuktaki ölümsüz ışığı görüyorum
Anahtar paspasın altında biliyorum
Kalbim duracak gibi yüreksizim
Senden gelen mutluluk rüzgârları içimde
Umudum sonsuz baharlar üstüne
Biliyorsun bir sözünle şahlanıyorum
Kalbim sende
Ama ne vardı kelimeler dans edeceğine yüreğimde
Ömrümü sensiz geçirmeseydim
Viyana valsına doyulur muydu o zaman
Gözlerini gözlerimde görseydim
Şairim, umut kuşları bırakmıyor yakamı
Şimdi her rüyâmın gerçek olmasını diliyorum
Kaderimin her saniyesinde bile
Seninle yaşamak istiyorum
Bir daha mı? Kaderimin tuzağına düşmem artık
Fırçamı buldum kalbinde
Yeniden boyamalıyız onu, ama yeniden
Birlikte!
3 Eylül 2006

Çok özledim seni bir tanem, inan çok özledim
Gökkuşağına altın harflerle yazdım adını
Sevda köprüsünden geçenleri bir bir gözledim
Hepsinin yüzünde gölge gölge mutluluk bulutları
Bir ikimiz kalmışız yolun bu tarafında
Gökkuşağının altından bir türlü geçememişiz
Kavuşmanın bin bir renkli muhteşem ilacını
Avuç avuç içememişiz
Başı dumanlı mor dağlar kapatmış yolumuzu
Papatya tacında sıralanıp kalmış kaderimiz
Bir de bu ayrılık denilen zehirli çiçek tutmuş ufkumuzu
Karanfil kokusunda erimiş kederimiz
Dokunsam gözlerimdeki bulutlar boşanacak
Kaderimi kaderine kelepçelemiş ağlar gibiyim
Çok özledim seni canımın içi, çok özledim
Ah desem tutuşacak yanardağlar gibiyim
Başkaldırının izleri kaynıyor kanımda damar damar
Huyum huyunun aynası, gönlümde isyanlar ayaklanıyor
Umut ağacımız çiçek çiçek canımın içi, baksana
Sevda köprüsü bizim için duvaklanıyor!

Şiir bir ebemkuşağı
Mavi, yeşil, sarı, kırmızı
Ansızın hayâl ufkumuzu kuşatır
Şiir henüz doğuma yatmış bir çiçek
Gonca gonca sancılar içinde
Hayata uzanır
Şiir cümle güzellikler aynası
Ürkek bir ceylanın katıksız sevdası
Yeşeren dallardaki umut
Kâh açılır, kâh kapanır
Akşam alacasının sancısını yaşar
Sabahın ilk ışıklarıyla şahlanır
Av izinde bir şahin olur uçar
Sayısız Kafdağları’nı aşar
Şiir parıldar
Sevgilimin gülen yüzünde
Damar damar kanımızda
Menekşenin morunda
Zamana yatırılmış karanfil kurusunda
Sınırsız gökyüzünün en ucunda
El değmedik sevdalara uyanır
Şiir duyup yazamadıklarımız
Kabaran öfkemiz, dirilen sevgimiz
İki dirhem, bir çekirdek
Fiyakamız
Şiir kavgada zehir zıkkım
Yedi ceddimize kurşun
Barışta havai fişeği
Şiir bizim insan yanımız

Güneş bile her zaman ışık ışık değil,
Kararıyor, örtünüyor, kapanıyor.
Aramıza perde çeken bulutları
Eritip yakmıyor.
Benim gönlümde öyle
Bakıyorsun Ağrı Dağı'ndan kar getiriyor
Özgür duygularımı kanatlandırıyor havaya
Sevda ateşiyle kavrulanlara şifadır diye
Rüzgâr rüzgâr dağıtıyor!
Yeni dirilişlere uyanan mevsimler desen
Zaman aynasına hep aynı resimleri tutmuyor.
Fakat sorgulayan aklımın gördüğü bir şey var;
Papatyalar, lâleler vaktinde açmayı unutmuyor.
Susunca çaresizliğime ağladığımı bilesin
Susunca seni ne kadar özlediğimi bilesin
Susunca gözlerim, gözlerini arıyor;
Susunca her an seninleyim bilesin.
Pencerende ışıklar yansın hele bak ne olacak?
Sana tutkun gönlüm o saat kanatlanacak.
Aklımı ve gönlümü kemiren duygularım;
Akına çıkmış sayısız süvari gibi atlanacak…
Sen kalbimdesin, kalbimin varısın canım
Damar damar kanımdasın.
İki renge boyanmış gecede ve gündüzde,
İz bırakmışsın, aklımdasın!
22 Mart 2008

Varlık içinde yokluk altın kafes
Kalabalıklar arasında yapayalnız olmak
Masmavi gökler altında Kafdağı’nda yaşamak
Günaydınsız sabahlara uyanmak altın kafes
Altın kafes konuşacakken susmak
Altın kafes gözlerdeki yapma gülücükler
Altın kafes kışın yanmaktır, yazın donmak
Altın kafes yürek yangınını gizleyen sözcükler
Yâr yolunu kesen harami altın kafes
Bir de dalından zamansız koparılan çiçek
Sevgiden uzak saraylar ne dersen de altın kafes
Kerem gibi yananlara fildişi kule demek
Altın kafes daha gündüzden geceyi yaşamak
Himalaya’dan düz ovaya inmektir
Altın kafes yaşamadan yaşamak
Yüreğindeki şarkıları tek başına dinlemektir
1 Mart 2007

bütün a’lar gitsin
b’ler gelsin ne çıkar?
Acılarım senden gelsin al yazmalım
Sevinçlerimizi paylaşalım
Avuçlarımızda kazılı kaderimizi
Karınca kararınca
Yaşayalım
Varsın bütün acı şarkılar
Başkalarına kalsın
Başkalarının mutluluğuna özenmeyelim
Meyhaneciler ortak olmasın anılarımıza
Hayâlin kadehlerde görünmesin
Hep yanımda olmalısın
Ellerin sevmeli ellerimi
Gözlerin sevmeli gözlerimi
Papatya fallarında açılan kaderimiz
“Seviyor” çıkmalı bir ömür boyu
Ve yalnız seninle yaşamalıyım
Al yazmalım
Bütün a’lar gitsin
B’ler gelsin ne çıkar?
Romanlık hayatımızı beraber yazsak
Rüzgâra, fırtınaya birlikte karşı dursak
Yakamıza yapışan acılardan yılmadan
Şarkılar söylesek, yeni şarkılar, yepyeni
Sevdamız üzerine
Ne olur?
Haydi gel
Birbirine bağlayalım bütün yollarımızı
Beş kuruşluk acı şarkılardan bize ne?
Hayat çok kısa
Bunu bil
Seninle
Bir ömrü beraber yaşamak ne güzel
Haydi gel
Yaşayalım sevdamızı ömür boyu
Bahçesinde boy boy çocuklarımızı
Büyütelim
Ha apartman, ha gecekondu
Değişir mi?
Evimize gidelim
Avuçlarımızda yazılı kaderimizi yaşayalım
Hep birlikte

Balkondaki güzel kız
Anılarımın baş tacı
Gülümsüyor
Mor dağlar uzakta
Okyanus nedir bilmiyor
Saçlarında benli rüzgârlar geziniyor
Kulaklarında sesim
Bir şiirden ötekine geçiyor
Dar sokakta adım sesleri
Besbelli Şehzade geliyor
Balkondaki güzel kızın başında
Sevda yelleri esiyor
Sonra ne oldu bilmem
Hatırladığım
Amansız bir güz sonunda
Sürmelendi kapılar
Balkondaki güzel kız görünmez oldu
Gergisine kurulmuş asma güller soldu
Balkondaki güzel kız
Anılarımın baş tacı
Uzak akşamların birinde
İçin için ağlıyor şimdi
11 Şubat 2007

Anadilim, sevdam benim
Ekip biçtiğim bu
Gündüz güneş, gece ay şahidim
Yâr elinden içtiğim su
Anadilim, sevdam benim
Anadilim, sevdam benim
Mor karanfillere düşer gölgem
Sevdiğimin başında al yemenisi
Uğruna yandığım ecem
Anadilim, sevdam benim
Anadilim, sevdam benim
Senli dünyamın anahtarı
Papatya tacında işlenmiş rüyâm
Kaderimin dinmez rüzgârı
Anadilim, sevdam benim
Anadilim, sevdam benim
Şehzade’nin atına binip giden
Bazen Aslı’m, bazen Leyla’mdı benim
Balkonda gülümseyen gözlerini bırakan
Anadilim, sevdam benim
Anadilim, sevdam benim
Bin bir renkli mazimizde işlediğim
Düşecek ilk cemredeki umudum
Meleğim, canım bellediğim
Okunmasına doyamadığım mektubum
Anadilim, sevdam benim
15 Şubat 2007

Kalbim çılgın okyanuslar gibi gelgitlerde değil bu akşam
Gözbebeklerimde her mevsime düşmüş resimlerimiz kanatlanıyor
Kulaklarımda adını ve anlamını bilmediğim çın çın türküler
Bana huzur veriyor
Ölçüydü, kafiyeydi benim işim değil bunlar
Tek ölçüm sensin, kafiyem de sensin
Anka kuşunu hamal tutayım kendime sana gelmek için
İster misin?
Gökte yıldız sayınca bütün günlerimi seninle paylaşmak
Yaşamak denilen şeyin gerçek adı
Umutların umudum, bunu çoktan söylemiştim sana
Gözleri ufuklarda takılı sevdiğim
Kavuşma bayramlarımızın mehteri vuruyor şimdi
Hüzünlerimizin eleğini duvara astığımız zamanlardayız
Nerden bakarsan bak; iki kalbin arasında sevda denilen yol var
Işık ışık yıldızlardayız
İlkbaharına sensiz eriştiğim yılları unutmadım
Hikâyemizin yazılmadık noktalarına sakladım onları
Yıldönümlerinde gönlümde hâlâ bir kızıl gül kanar durur
Yollarımızın kesişmediği o eylül sonları
Vefasız yılların peşine takılmış toy bir delikanlıydım
Üstelik ne güneşim arka çıkmıştı bana, ne dolunayım
Yaşamak isterdim seninle her mevsimi
Sevdalı kelebekler gibi yarışmak için!
8 Şubat 2009

Ve tekmil neon lâmbaları
Yandılar söndüler
Selâm durdular bana karşı
Bütün gece sabaha kadar
Bak sevdiceğim
Yabana atma beni ne olur
El yerine koyma beni
Seni sevdiğime kızma, köpürme
Gönül ferman dinlemez
Elden ne gelir ki? ..
Günlerden bir gün
Senden çok uzakta
Acı şarkılar dinlemek istemiyorum
İstemem, başkasına kalsın meyhaneler
Kadehler öldürür beni
Beni yalnız bırakma ölüme
Benimle olsan hep ne olur
Benim yanımda...
Belki serseriyim, yollardayım
Gözlerimde çaresizliğimin acısı
Geceler boyu seni arayan
Sana şiirler söyleyen
Yalnızlığımı anlatan şiirler söyleyen
Neon lâmbalarında
Gözlerini arayan ben
Yalnız seni istiyorum
Sen gel bana haydi ne olur
Haydi ne olur? ..
Ve çiçek çiçek aşkımız
Her yeni baharla birlikte açsın ne olur
Seni sevdiğime kızma, köpürme
Yabana atma beni
El yerine koyma ne olur
Sensiz olmak acı
Çok acı
Seni sensiz sevmek beterin beteri
Zehir gibi, zıkkım gibi
Bak sevdiceğim
Gönül ferman dinlemez
Anla beni...

Güneş doğdu doğacak zamanlarında şimdi,
Kınalanmış ışıkları elime yüzüme konuyor.
Gözlerime düşüyor sımsıcak gülüşün,
Sabahın muhteşem sessizliğini dinliyorum…
Seninle ekip biçiyorum umut tarlalarımı,
Ümitlerimiz salkım saçak, yeşersin diye.
Bir dalda iki kiraz gibi sevdamızı yaşamak için;
Küçük dünyamızın kapısı açık kalsın diye.
Serin sabah yelinde bir başkalık var bugün,
İçime işlesin kokun diye estikçe esiyor.
Gözlerinin vurgunuyum ben, biliyorsun
Avuçlarımda değilse avuçların, kalbim buz kesiyor.
Gönlümdeki huzurun adı sensin, canım
Seninle şiirden şiire geçiyorum.
Bir ömür boyu duymak istediklerin dilimde;
Seni seviyorum!
13 Mayıs 2008

Hüzün türkülerine verdim kendimi
Aylar oldu sen hiç görünmedin
Sensizliğimin darağaçları sıra sıra uzanıyor tan vakti
Hangisine takılacağımı söylemedin
Kanadalı turnalar da görünmez oldu şimdilerde
Gökyüzü maviliğinden soyundu
Ömrümün kar yağmış günlerini yaşıyorum
Sensizim üşüyorum
Dolunayın bu yüzünde yine sen olmalıydın
Gözlerinde mor karanfil renkli gülücükler
Avare kalbimi yanı başına almalıydın
Gece uzadıkça uzamalıydı kucaklarımızda
Kaç zamandır güneş bile vurmuyor pencereme
Sabah ayazları yakıyor yüzümü
Ne ettim de dağlar ardına yolladım ömrümü
Hayatım yeni baştan sensizlik tuzaklarında
Ne hayâl ne rüyâ görüyorum
Yüzünü, gözünü unuttum mu ne?
Ağzımın tadı tuzu yok şu günlerde
Dükkân kapalı, hastayım, gönlüm yasta
Oysa sıralı her mevsim sensiz tüketti beni
Düşlerim sonbahar yaprakları gibi kavruldu
Sevdalı yüreğim çığlık çığlık şimdi
Kulaklarımda hasret davulları ağlıyor
Saçlarımda yorgun çiy damlaları
Aklımda kör olası sensizliğim
Kim bilir hangi gurbet akşamında,
Hangi deniz kenarında öleceğim?
3 Ekim 2009

Sen yoksun diye
Yelkenleri indirilmiş bir gemi gibiyim
Avare sularda hangi yöne gideceğim belli değil
Şaşırmış bir haldeyim
Karanfil kokulu saçlarına hasret gönlüm
Her mevsim kor ateşler içinde
Bildiği tek türküyü dillendiren bülbül gibi
Dem çekmekteyim
Sensizlik kaderim olup çıktı
Baştan ayağa bukağılanmışım
Cadıların bile uğramadığı uzak bir limanda
Unutulmuşum
Sessiz bir şarkıyım ömrümce hiç söylenmedim
Haziran’da bile kor ateşler gibi yanıyorum
Hiçbir aynada göremiyorum seni
Dardayım
Kalbim ah çekmekten başka bir şey bilmiyor
Çare kapılarımın bütün şifreleri silinmiş
Bekleyişler ömrümün özeti olup çıktı şimdi
Zifiri karanlıklardayım
Ektiğini biçiyor insan
Bunu biliyorum
Gecede ve gündüzde varlı vakitsiz bir anımda
Ansızın kapımda bitmeni istiyorum
Yelkenleri indirilmiş bir gemi gibiyim
Şaşırmış bir haldeyim
Avare sularda hangi yöne gideceğim belli değil
Sensizim!
29 Nisan 2010

Sensiz günlere alışırım desem de,
Sakın inanma, yalan!
Yüreğimde dinmez bir şarkısın sen;
Ben seni unutamam!
Yüreğim Ergenekon’da şimdi,
Kederimi eritecek demircisini bekliyor.
Zaman denen felâket,
Buna izin vermiyor.
Bir o yana, bir bu yana koşmuşuz
Deli taylar gibi…
Sevdiğim hangi taşın altına gizlenmiş?
Kör olası talihim, marifet gibi…
Aylardan ağustosu sevmiyorum artık…
Bir de haziranı, bir de kasımı!
Nedense doğacak zaman bulamamışız;
Bir de yakacak başka birini!
Ebedî hasretim, kutup yıldızım,
Zamanla yarışmışız sanki…
Ben kaçmışım, sen kovalamışsın
Kader denen zalim de ikimizi!
Yanardağlara atsalar beni,
Gözlerine hasret gözlerimin yaşı kurur mu?
Eski bir resimde silik fotoğraflar gibi,
Sevdamızı yüreğimize gömmek olur mu?
Yüreğimde en zamansız sel baskınları,
Yollarıma kilit üstüne kilit vurulmuş…
Çile kapılarım bir türlü kapanmaz;
Kördüğüm ömrüm çözülür mü?
Yaralıyım, dermanım sensin,
Yalnızlığıma ortağım sensin!
Kutup yıldızındaki umudum;
Yine sensin, yalnız sensin!
Sakın ağlama, sakın sen ağlama
Melek ve Şehzade’yi vuran benim!
Kalplerinin tam ortasında bir diken gibi;
Yapışıp kalan benim!
Günler bir tutam, zaman kurşun gibi ağır…
Bir saza tel diye gerselerdi yüreğimi,
Ödeyemezdim günahımın kefaretini;
Anla beni!
Sensiz günlere alışırım desem de,
Sakın inanma, yalan!
Yüreğimde dinmez bir şarkısın sen;
Ben seni unutamam!
1 Eylül 2006

O gecenin yağmuru ıslattı bizi
Tükenmez bir ter kuşattı ikimizi
Yağdıkça yağdı bütün gece
Sicim sicim yazdık hikâyemizi
Yanardağlar gibi sımsıcaktık
Sayısız özlemlerimizi takmış peşine
O gecenin yağmuru sırılsıklam etti bizi
Üstelik yalınayaktık çocukluğumuzdaki gibi
Kaç kere ıslandıkça ıslandık
Kaç kere nefes nefese kaldık
Kulaklarımızda mısra mısra yazdığımız şiirler
Bir de odamıza rengi düşen mum ışığı.
Söyle bana her tanem, söyle bana şimdi
Kim üfleyecek o mumu,
Sensiz olduğum geceler?
O gecenin yağmuru sırılsıklam etti bizi
Yağdıkça yağdı bütün gece
Yanardağlar gibi sımsıcaktık
Sicim sicim yazdık hikâyemizi!
6 Aralık 2006

Geleceğimizin tunç askerleri
Neşe kaynağımız bütün çocuklar
Gurur ve sevincimizin mihenk taşları
Yarınlarımıza uzanan umut köprüleri
Lâlemiz, papatyamız, ceylanımız, aslanımız
Bırakalım çocukları
Yaşasınlar kendi gönüllerince
Önlerine koyduğumuz dallarda değil
Kendi seçtikleri yollarda
At koştursunlar
Alçaklı yüksekli bin bir renkli dağlar
Hür ufukları kucaklayan engin denizler
Renk renk çocukların tamamına
Arka çıksın bütün masal kahramanları
Çocuklar, sabırsızlığın deli fişekleri
Dur durak bilmezler, yorulmazlar
Yay gibi kurulu enerji topları
Ateşlenecek fitile uzanmak çok kolay
Kucaklarına oturmazsa güzelim ay
Tutmayın aya merdiven kursunlar
Canlı cansız varlıklara seslensinler
İyi akşamlar hepinize, iyi akşamlar
Alacakaranlık bir dünyada yaşamak
Sizin hakkınız değil be çocuklar
Sokaklara çıkıp gün ortalarında
Akşamüzerlerinin doyumsuz anlarında
El ele tutuşup, halka olun, birleşin
Haydi çocuklar, haydi çocuklar!

Engindi hayâllerimiz
Denizlerde yelkenlilerle bir
Rüzgârlara karşı
Gözlerin gözlerimde
Seninle birlikte
Hep aynı şarkıyı söylerdik;
“Hayat güzeldir,
Ne olur yaşamaya bakın!
Yıllar geçiyor diye
Ürpermeyin sakın! ”
Biliyor musun canımın içi?
Martılar uçuşurken üstümüzde
Dalgalar döverdi sahili
Sen bir tanem, canımın içi
Aşktan söz açardın durmaksızın
Pırıl pırıl gelecek günlerimizden
Nereden bilirsin ansızın
Bizi böyle ayıracağını Tanrı’nın.
Saadet doluydu gözlerin
Bilinmez şafaklara doğru uçuyordun
Her şeyden habersiz
Hatırlıyor musun canımın içi?
Son kezdi şimdiki seferim
Artık bir daha gitmeyecektim
hırçın dalgalı okyanus ötelerine.
Fakat bir gün,
- Artık sonmuş bak, git dedin
Beni bu son sefere sen zorladın
Anlıyor musun canımın içi?
Ben ne bilirdim aşk ne demek
Daha yeni yeni öğreniyordum
Yalan mı?
Orada Maria’yı buldum
İzabella kandırdı beni
Marlin beni bende bırakmadı
Her şeyimi aldılar
Su gibi para tükettim
Aşkım sona erdi canımın içi.
Sana bir gemici yazmış bütün bunları
İki gözün, iki çeşme
Hüngür hüngür ağlamışsın.
Doğru mu?
Sonra sana bir mektup yazdım:
Aramızdaki her şeyin bittiğini anlattım
Artık her şey bitti dedim
Uçup gitti o emeller
Denizlerdeki yelkenliler
Deli tayfalar gemilerdeki
Bana veda ettiler birer birer
Biliyor musun canımın içi?
Bu kent bıraktığım gibi değil
Rüzgâra durmuş ağaçlar, bu insanlar
Bana düşman mıdır nedir
Öfkeli bulutlar kesmiş yollarımı
Görüyor musun canımın içi?
Yüzüm olsa
Kalbim sızlamasa
Ve senin beni görmek isteyeceğini
Ah, bir bilsem
Sana gelirim yeniden.
Bu defalık;
Bağışlar mısın beni, canımın içi?

Bir öteye döner bir beriye dönersin
Hayâllerin uzar uzadıkça ip gibi
Sanki trende bir penceredesin
Agop’un meyhanesi düşer aklına
İçer içer olursun dut gibi
Lâkin habire uyuyamazsın
Gülüşlerin olur az çok berenarı
Hatırlarsın Üçgözler’i sonra Tralles’i
Orası eski şehir orası İzmir’in babası
Ve belki kim bilir şu tümsek
Bir pîr mezarı yanında tekkesi
Tralles yandı kurtuluş harbinde
O zamanki Aydın bile
Sen bilemezsin yavrum o günleri
Tralles’in sarayları aşk kokardı aşk
Kızları oturur mani söyleşirdi
Düşleri vardı manilerde kapıştıkları
Falcı kadınlar öyle demişti
Ya işte Orta Mahalle belleğinde yer etmiş
Güzelim kadınlar vardı orada
Öpüşleri acıydı ama sarışları hoş
Demez bu kim demez bu sarhoş
İşte yavrum kim bilir belki şimdi oralarda
Yaşayanlar kalmıştır mısralarda.

İstasyonda insanlar var ceylan gözlüm
Gözleri nemli, sevinçli insanlar
Bey Camiî’de ezan okunuyor
Zihnimde sen
Adam gülemiyor, üstelik ağlayamıyor
Kapalı Çarşı’da tıklım tıklım vitrinler
Mendiller küpeler yüzükler
Sensiz olmuyor
Gün yirmi dört saat hatıralar komaz beni
Cumhuriyet’te sen, Kozdibi’nde sen
Kanıma işlemişsin için için
Gün yirmi dört saat inan sen
Top Yatağı’ndan şehre bakmak sensiz
Bir koyuyor adama, yüreğimi büküyor
Hatıralarla yaşamak zor
Sensiz olmuyor!

Hüznümün türküsünü yakamadım
Sızım sızım arada yokluyor kalbimi
Hüznümün türküsünü yakamadım
Sızım sızım arada okluyor kalbimi
Unutamadığım bir gülün derdindeyim
Sızım sızım arada yokluyor kalbimi
Dikenli dalına konmuş korkusuz bülbülüm
Sızım sızım arada okluyor kalbimi
Kimsesizlik rüyâlarımdan uyansam da
Sızım sızım arada yokluyor kalbimi
Yıllarca Kafdağı’nda tek başıma yansam da
Sızım sızım arada okluyor kalbimi
Canımda nakışlanmış bir tanem, gerçeğim
Sızım sızım arada yokluyor kalbimi
Balkonunda Şehzadesini bekleyen meleğim
Sızım sızım arada okluyor kalbimi
Umut dolu bir türkünün seherindeyim
Çığlık çığlık durmadan yokluyor kalbimi
Hüznümün türküsünü yakamadım
Sızım sızım arada okluyor kalbimi
19 Mayıs 2007

Sevdalı yüreğim kıpır kıpır şimdi
Yeni yıla birlikte merhaba dedik
Kalbimizde umutlarımızın ışık selleri
Gelecek günlerimizi renk renk belirledik
Tutulmam artık, senli zamanlardayım ya
Yüreğim yeniden ayaklandı, kanatlandı
Dudaklarımızda yaşadığımız son türkü
Tadı damaklarımızda kaldı
Leyla eline su dökemez senin
Mecnun benim kadar sevda nedir bilmez
Altın zamanlarımızdayız şimdi
Şahlanmış kalplerimiz tutulmaz
Ruhumu dolduran bu ışık senden geliyor
Damar damar kanımda atanım sensin
Sevdalı kalplerin dostu Tanrı’mın
Bana sunduğu en büyük armağan sensin
İyi ki doğdun sabah yıldızım
Nazlanan güneşi birlikte karşıladığım
Bayrak bayrak içimde yeni hevesler
Yoluna ömrümü adadığım
Şimdi umutlarım bin bir renk
Yaşamak denilen şeyi seviyorum
Benimlesin, yanı başımda
Seni seviyorum!
1 Ocak 2007

Dünden bu güne
Dümdüz bir çizgide yaşamak için
Renksiz, kokusuz bir yolda
Hayatımı tüketmişim
Geri dönüşleri kesmek için
Tekmil köprüleri birer birer
Yıkıp atmışım
Şimdi ne lâlenin derdinde
Ne de gülün peşindeyim
Gerçeğin zorlayan nefesi
Yapışmış yakama
Yüreğim sebil olmuş
Damar damar ağlamakta
Ah bir aynam olsaydı, sihirli bir aynam
Olup biteni, sonra gelecek olanı
Okusaydı birebir gözlerimden
Çekse çevirse tutup ellerimden
Büyülü dünyalara götürse beni
Tutkularım gerçekleşse bir bir
Bereket soframı yağmalatsam
İnce eleyip sık dokumadan
Bütün güzellikleri yaşasam
Yeni baştan
Aynalar gerçeklerin dili
Yalansız dolansız hafıza bekçileri
Sevgilere açık yüreğimdeki dünya
Besbelli aynalarda gizli

Sarı çitle ayrılmış iki yol uzanıyor önümde,
Üzgünüm; bu iki yoldan ikisini de seçemezdim.
Siz varın geçin, daha beklerim ben; yalnız yolcuyum…
Gördüğüm, bildiğim; tekin değil bu yoldan ikisi de,
Çalılıkların en dibine kadar bakmadan edemezdim!
İyi gibi görüneni; kendine çekti, aldı beni
Nice nice üstünlüklerini saydı döktü bir bir.
Renk renk çiçekliydi, üstelik yemyeşildi…
İki yoldan gitseydim ben öteki yolcular gibi
İkisinin de çiçekleri bastıkça ezilir, çiğnenir.
Sabaha çıktıklarında ikisi de ikizdi sanki, anlardınız;
Çiğnendikçe siyaha boyanmamış yapraklarından.
Vay bana, başka gün mü yok umuduyla sakladım onu;
Her yolun yepyeni bir yola ulaştığını bilerek…
Dönmek istesem de, başa dönebilir miydim şimdi?
Yüreğimdekini içimi çeke çeke açıkça söylesem de,
Yanaklarımdan süzülür yalnızca göz yaşlarım değil mi?
Şimdi ne iki yol, ne sarı çit var: Ayrıldım ormandan,
Bu defa da yolcusu az olanı seçmeliydim değil mi?
Başka olan, her şeyi değiştirecek olan oydu belki de!
(Robert FROST (1874–1963 / Dağ Mesafesi, 1920) .

Plâklar susacaksa bir gün
Sesler kesilecekse
Yağmurlar yağmayacaksa
Bir yana hep yaz verilecekse
Bir yan güzden inleyecekse
Birileri sevecek, sevilecekse
... se ... sa
... sa ... se
Hayat yaşanmaya değer mi hiç
O benim olmayacaksa
O beni sevmeyecekse...

Ve biz ikimiz aynı şehirde
aynı havayı teneffüs ediyoruz
Zevklerimiz bir, üzüntülerimiz bir
Belki aynı vitrinleri seyrediyoruz kahırla
Aynı müziği dinliyoruz.
Oysa biz, biz miyiz?
iki damla gözyaşıdır bu
sevdamızı körükleyen
Ve biz ikimiz aynı şehirde
birbirimizi seviyoruz
İnsan bir sevdi mi deli olur
İnan ben de seviyorum
Belki deliyim de
ne dersen de
ağlamak yakışmıyor
Ne goncanın açışıdır bu
Ne gelinciklerin boyun eğikliği
Ve biz ikimiz aynı şehirde
aynı müziği dinliyoruz
O plâk hâlâ kırık
hani bir seferinde kırdığım
kızdığım delicesine kızdığım
o plâk hâlâ kırık
İnan ben de seviyorum
Deliler gibi çıldırırcasına
Kader denen yazıdan korkuyorum
inan korkuyorum
Belki sonsuz bir bekleyiştir bu
Bu benimkisi içten içe yanmaktır.
Cigaramın dumanında hayâlin belirir
Kadehimde hayâlin belirir
gözümü açsam da yumsam da
inan hayâlin belirir
İnsan bir kere sevmesin delicesine
İki damla gözyaşıdır bu
Goncanın açışı değil ilkbahara yakın
Yağmurun yağması değil bu
fırtınaların esmesi değil
değil değil
Şarkıların ezikliğinde gizlidir bu
bir acı sevda
Ve biz ikimiz aynı şehirde
aynı şarkıları dinliyoruz
Seni sevmek duyguların en güzelidir
En yücesidir en soylusudur
Şarkıların en acısıdır
inan fırtınaların esmesi değil
şarkıların tatlılığı değil
seni sevmek duygusu
acıların en soylusudur!

Yaksaydı Mecnun’u Kerem gibi
Ne diller dökerseniz dökün tutamazdınız
En çılgın bülbüle döner bin dikene takardı göğsünü
Leyla’yı susturamazdınız
Ya da alev alev Kerem yanmazdı
“Ah! ” dedikçe, saçını süpürge etmeseydi
Bu iki karasevdalıyı hiç kimse anmazdı
Aslı Han yaşar mıydı o hikâyenin taç beytinde
Melek soğuk gurbetin kahrına dayansaydı
Şehzade hep dipsiz kuyularda yaşardı
Kim bilir gördüğü kaç güzelin sensin diye
Peşinden koşardı
İkimiz ömrümüzün dört mevsimini de yaşadık
Saçlarımıza aklar düşse bile bir tanem
Aşkımızın ilkbaharına takılıp kalmak için
Bir daha, yeniden başladık
Bizim yüreğimiz delik, söyleyen öyle dedi
Çılgın bülbül gibi kalbimizi kaç kere kanattık
Efsanemizi dinlerken el eleydik, göz gözeydik
Hem Melek’i, hem Şehzade’yi ağlattık
Mecnun gibi çöle düşsem de, Kerem gibi yansam da
Vefasız okyanusları birer birer kuruturum
Alınyazım, yüreğime nakışlanmış kaderim
Ne Leyla’yı, ne Aslı Han’ı, ne de seni unuturum
14 Nisan 2007

Ömrümden bir yaprak daha düşüyor
Sert eser rüzgârlar akşamüzerleri
Bir acayip olmuş şimdi bütün aynalar
Mor halkalar kuşatmış gözlerimi
Dağları tutmuş yalnızlığımın
Küheylan atları tetikte
Sensiz geçen günlerime yazık etmişim
Tek tek ayaklanmış korkularımın
Kulağı kirişte
Kapını çalar, önünde durur ansızın
Isırıverir acı meyvesini hayatın
Ancak
Ölüm denilen gerçek
Ama daha biz sonsuz rüyâlardayız

Temmuz yarısında sıcak bir gecede
Nerde kaldı rüzgâr neden esmiyor
Bekleyiş kesilmiş yüreklerimiz
Sonsuz nöbette
Bir ışık üç çocuk
Yıldız yıldız torunlarımla birlikte
Ay alacası düşmüş balkonda
Ayrı ayrı havalardayız
Hayâllerimizin baskınına uğramışız
Altın kanatlı kuşlarımız dorukta
Uyanan gönlümde sebepli korkular
Alacalı gelecekten mutlu haberler bekliyor
Boy boy dizilmiş torunlarım
Yıldıza dönmüş geçen bir uçağın sevdasında
Küçüğü ellerini açmış bekler de bekler
Kim bilir hangi uçak gün olur
Belki de avuçlarına düşer
Öbürleri büyümenin savaşında
Durun bakalım
Acele kapılarını açmanın âlemi ne
Yağma mı var
Umut palazları küçücük bebeklerim
Şimdi kanatlanıp uçmanın zamanı mı
Anlatması güç körpe sürgünlerim
Adam olmak zor
Günler döner
Vakit erişir saat çalar
Ha gece karası, ha pamuk tarlası
Ne değişir
Sizin de sofranıza düşer
Bereket yüklü yağmurlar
Tanrımdan tek dileğim
Adım adım bütün hayatınız boyunca
Avuçlarınıza doğsun aydınlık ufuklar!

Kafamın tam ortasına çöreklenmiş sensizliğim
Dördüncü kanaldaki gürül gürül şarkılara aldırmıyorum
Kalbim belki de mutluluk fırtınalarına gebe
Umutlarım uzanmış zamana başkaldırmıyorum
Güneş inadına parlak bugün, soğuk rüzgârlar da yok
Ama nedense bir tanem, ellerim üşüyor
Sanki yanardağlar bile ısıtamaz beni
Akşamla birlikte odama sensizliğim düşüyor
Zaman demir leblebi kırıp yemek zor
İlk dakikasına tek tek tutkallanmış öteki dakikalar
Yusuf gibi bir körkuyudayım besbelli
Sabah akşam kalbim sensizliğimi ağlar
Sen benimle olsaydın, ah sen benimle olsaydın
Bütün dünya gül bahçesine dönerdi
Mor dağlarda sıra sıra dizilirdi altın laleler
Sımsıcak bacalardan mutluluk üstüne mutluluk tüterdi
Senden uzak zamanlardayım, gözlerim gülmesini unutmuş
Bülbülü dinleyen kim, kumrular bile duyulmuyor
Sensizlik yağmurları ıslattıkça ıslatmış beni
Anlasana bir tanem, sensiz olmuyor
Zaman demir leblebi kırıp yemek zor
İlk dakikasına tek tek tutkallanmış öteki dakikalar
Güneş inadına parlak bugün, soğuk rüzgârlar da yok
Ama nedense bir tanem, ellerim üşüyor!
14 Kasım 2006

Gözlerimden vurdular beni, can evi’mden
Ceylanları zincirlediler gözlerinden
Aşka türkü yaktılar, çirkini kovdular,
Yine dert eksilmedi kalan sözlerinden.
Kavalın söylediği hüzün şarkıları
Erir gözlerinde güvercinlerin, dinle
Özlemim sel olur, dökülür denizlere
Ruhumda bir tel kopar ölürüm seninle.
Rüzgâr dallara ne dallar rüzgâra söyler
Yıllardır bir özlem yakar durur içimi
Gözlerinde güvercinlerin hüzün erir
Bir başka yerlere özlem taşır postacı!

Ölüm var, ayrılık yok canım
Ölüm var, ayrılık yok
Sevenler ölmez ki…
Tut ki öldük diyelim, ayrılık kuyularının içine attılar bizi
Söyle bana; unutabilir miyiz birbirimizi?
Elimiz kolumuz bağlı olsa da,
Kim söndürebilir kalbimizde iz bırakan sevgimizi?
Meleğim ve papatyam, ebedî aşkım
Kalbime işlenmiş resimlerin;
Kafdağı’na gönderdiklerim…
Sevdiğim sensin!
Ölüm var, ayrılık yok canım
Ölüm var, ayrılık yok
Sevenler ölmez ki…
Aslı gerçek, Şirin burada, Leylâ gecemi süsleyen
Karasevdalı gönlümüzün ilk ışıkları…
Mutluluk bir tutam sevgi, hayâl onun tuzu biberi
Unutmak mümkün mü ölümsüz âşıkları?
Hüznünü gönder bana bir tanem,
Kıskandıklarını süpür gitsin…
Kalbime işlenmiş resimlerin,
Sevdiğim sensin!
26 Nisan 2007

Bu türkü
Senin ninnin olsun ay balam
Cümle düşmanlıklara inat
Çaresiz gözyaşları dinsin
Kahrolası bombalar sussun
Tarrakalar kesilsin
Dünyanın her yanında
Bir uçtan öbür uca
Yazılsın mermere, tunca:
Bu türkü.
Ne olursa olsun rengi
İster orada, ister burada
İsterse bütün masallarda bile
Kan, kin ve öfkeler dursun
Gülücüklere gülücükler eklensin
Sevgiler kovalasın sevgileri
Ne olur bebeler ölmesin!
Dile ay balam, yeter ki sen dile
Rüzgâr gibi kanadınla
Kamıştan atlarınla
Şimşek gibi çak, bora gibi es
Dostluğa, sevgiye
Kafdağı’nın ardındaki barışa koş
Nefes nefes!
En güzel dilek
En büyük bayram
Zor dönemeçleri yüreğinle aşmak
En kutsal dilek türküsü bu
Değil mi ay balam?
Yüreğin bütün sevdalara kanmış
Bosnalı Leylâ nice Mecnun’lara aldanmış
Çeçen Şamil destan destan Ferhat olmuş
Saflar bozmuş Kafdağı’nın ardında
Alkışlanmış, alkışlanmış!
Bu türkü
İster orada, ister burada
Cümle düşmanlıklara inat
Dilek dilek dokunmuş telleriyle
Senin türkün olsun ay balam!
Senin türkün olsun
Ay balam!
22 Haziran 1995

Dün, uzak bir gündür ötede
İşte bugün, sımsıcak avuçlarımda
Geçmişle gelecek, yarınlarda buluşacak
Belki de tenhalarda menhalarda kavuşacak
Kalıpsız gerçekler korkutur beni
Umutlarım gerçeklere teğet geçiyor
Her şeyin merkezinde olmak, felâket
Bir türlü tutamıyoruz;
Hani mutlu yarınlar nerede?
Nerede mutlu yarınlar?
Bir menekşenin tacında mı saklı
Yosma karanfilin düşünde,
Solgun gülün kokusunda
Veya yıldız yıldız gökyüzünde
Çılgın bülbülün nağmesinde mi takılı;
Mutlu yarınlar, bu kadar uzak mı?
Dün, bir yudum su gibi aktı geçti
Bugünden hiç korkmuyoruz
Endişe duymayız yarınlardan
Üç boyutlu ayna sanki bütün yokuşlar
Bir gül goncasında nefes tüketiyoruz.

Bir gün dönersen eğer
Bu şehrin akşamlarını görmek için
Seni 47. Sokak’ta beklediğimi
N’olur hatırlamalısın
Rüzgâr saçlarımı dağıtmışsa
Elbiselerim perişansa
Her saat içiyorsam orda burda
Bu sensizliğimdendir
N’olur hatırlamalısın
Gözlerimden yaşlar dökülürse
Sakallarım uzamışsa
Öylesine derbedersem
Bu sensizliğimdendir
N’olur hatırlamalısın
Bir gün dönersen eğer
47. Sokak’ta bir adam görürsen
Saçlarında aklar varsa
Beni hatırlamalısın
Hatıralar mezadında bir kavgadır
Cümbür cemaat eğer duyarsan
Kadehleri kırışım senin içindir
N’olur hatırlamalısın
N’olur hatırlamalısın seni beklediğimi
Yüzlerce binlerce günler
N’olur hatırlamalısın seni sevdiğimi
Bir gün dönersen eğer!

Eller hürriyete susamış
Dünya için için kaynıyor.
Romen’i, Macar’ı, Azeri
Cümleler tarife yetmiyor.
Umutlar asılı dorukta
Açılmalı kırkıncı oda.
Hürriyet şurada, ufukta!
Çözüm mü? Ondan kolay ne var?
Anahtar paspasın altında.
Gönüller dağ dağ, havalarda
Yasaklar, öfkeler kalkıyor
Doğuda, batıda, her yerde
Cümle duvarlar yıkılıyor.
Moğol bayrak açmış yürüyor,
Sevgilerin altın çağında,
Açıl artık kırkıncı oda.
Çözüm mü? Ondan kolay ne var?
Anahtar paspasın altında.
Bu rüzgâr ne, nerden esiyor?
Yürekleri tutuşturan kim?
Hasretler büyür rüyâlarda
Sevgiler, kinler çiçek çiçek
Azatlık bayrağı burçlarda:
Azerbaycan, can Azerbaycan!
Yıldız yıldız dalgalanıyor.
Çözüm mü? Bundan kolay ne var?
Anahtar paspasın altında.
17 Ocak 1990

Gözlerin yolda sevdiğini arar gibisin
Göçmen kuşlardan Şehzade’ni sorar gibisin
Sabahın seherinde cıvıl cıvıl kuşlarla
Yıldız yıldız özlediğini anar gibisin
Pembe kelebek kanadında umut olmuşsun
Ateşiyle yana yana sevdiğini koklar gibisin
Özlem ateşleri yüreğinde alev alev
Hiç sönmeyecek yanardağda yanar gibisin
Susamış dudaklarında en güzel şiirler
Aşk iksirini yeni baştan içer gibisin
Okyanusu kurutayım, dağları aşayım
Geleyim diye tek sözüme bakar gibisin
Ömrümün tek çiçeği canım, bir tanem
Gözlerimde ceylan gözlerin coşar gibisin
Rüyâ müya gördüğüm yok yanı başımdasın
Ellerin sımsıcak saçımı okşar gibisin
Sensiz bir hiçtim, seninle doğdum sevdiceğim
Yorgun kalbimi besleyen ilkbahar gibisin
12 Mayıs 2007

Aşkımızın gün gün artarken yoğunluğu
Bir zamanlar biz de sevmiştik
Belki Aslı’ya taş çıkartırdı kırmızılı kız
Belki Şirin’i çatlatırdı kıskançlığından
İşte böylesine bir kırmızılı kıza
Takıp gönlümüzü köşe başlarında
Öylesine hayâller kurduk ki
Onu öylesine bekledik ki sormayın
Ömür, kırmızılı kızı beklemekle geçti
Sözde biz köşe başlarını tutanlar sevmiştik
Kırmızılı kızı bulmak, kaybetmekti bilemedik
Aşkımızın gün gün artarken yoğunluğu
Bir zamanlar biz de sevmiştik
Leylâ hiç kalır kırmızılı kızın yanında
Oysa kırmızılı kız bundan habersiz
Oysa ben Kerem de olamıyorum
Ona sevdiğimi söyleyemiyorum
Eskisi gibi güzeller kavgalı da değil
Ne yapsam, ne desem ki
Aşkımı nasıl anlatsam ona
Denizde bir yelkenli mi olsam
Yoksa hikâyesi unutulacak bir tayfa mı
Veya duygular limanından demir alacak bir
sergerde gemi
Sonra açılmak okyanusun dalgalarına
Çaresizlik şarkısı dudaklarımda
Başıboş dolaşmalıyım kırmızılı kızımla
Ama sormayın yapamam
Öyle bir bakışı var ki hışımla
Oysa düşlerimiz böyle değildi eskiden
Kurduğumuz hayâller böyle değildi
Bir evimiz olacaktı denize bakan
El sallayacaktık tayfalara balkonundan
Kırmızılı kız da istiyordu görmek martıları
İşte evimiz hazırdı, gelseydi
Çaresizlik şarkısı söyleyen tayfalara
El sallardık beraber isteseydi
Beter olası bir başıma kaldığım geceler
Yalnızlık bir de çaresizlik sarar yüreğimi
Öylesine kalır resimlerde çizgiler
Ufukta kaybolur kırmızılı kızın hayâli
Dalgalarla gelir bir ses yükselir seni seviyorum
Dört bir yanımda kırmızılı kızın sesi
Denizlerde çaresizlik şarkısı söyleyen tayfalar
Su toprakla sevişir, su toprağın esiri
Belleğimde bir yer ki aydınlanır durur
Oysa kırmızılı kız bundan habersiz
Oysa kırmızılı kızı bulmak kaybetmek demektir
Aşkımızın gün gün artarken yoğunluğu
Bir zamanlar biz de sevmiştik
Ama bakarsın gün olur, devran döner
Çaresizlik şarkısı da
Kırmızılı kız da unutulur!

Sen bir güneşsin
Ateşsin
Isıtacak.
Ben et-kemik bir insanım
Sana muhtaç olan
Olacak.

Mirabo Köprüsü’nden Sen nehri
Ve aşkımız akar.
Hatırlatıyor sana bana;
Elemleri sevinçler izler daima.
Gel ey gece, çal ey saat!
Günler gelip geçiyor,
Ben, aynı yerdeyim yine.
El ele, yüz yüze kalalım;
Köprünün altından kollarımız aksın!
Ölümsüz bakışlarının yankısı sularda,
Öylesine yorgun düşmüş şu dalgalar!
Gel ey gece, çal ey saat!
Günler gelip geçiyor,
Ben, aynı yerdeyim yine.
Sevgi bile sular gibi akıp geçiyor,
Aşk gidiyor.
Hayat ne kadar ağır,
Ve ümitler neden böyle şiddetli?
Gel ey gece, çal ey saat!
Günler gelip geçiyor,
Ben, aynı yerdeyim yine.
Günler geçiyor, haftalar geçiyor.
Oysa ne geçen zaman,
Ne de aşklardır geri dönen.
Mirabo Köprüsü’nden akan hep sen ve Sen.
Gel ey gece, çal ey saat!
Günler gelip geçiyor,
Ben, aynı yerdeyim yine.
(Fransızca'dan Quillaume Apollinaire)

Ovadan çık yukarıya dağlara
Gönlünü güneşe veren dağlara
Dallar ucuna kurulmuş dolunay
Keyfini değişmez bil saraylara
Gündüzün neş’esi kuşlar uykuda
Koyu bir sessizlik sinmiş bağlara
Çamlar meşeler hemen her şey sessiz
Dolunayın rengi vurmuş dallara
Doğmuş huzur ne nacak var ne balta
Orman yatmış korkusuz rüyâlara
Yüksel gönlünce yüksel sen dolunay
Rengin düşsün daima ağaçlara

Bana sunduğun bayram kutlaması bir tanem
Dolunay ve güneşin arasında duruyor
Bıkıp usanmadan yazsam sana
Biliyorum kalbinde sonsuz bayramlar başlıyor
Duygularım söze dönünce
Gözlerin, saçların, tenin, kokun misafirim
Gülüşün mısralarımdaki sıcaklık
Nefesin nefesim oluveriyor
Ne zaman yeni bir şiire başlasam
Baştan uca sen siniyorsun dünyama
Ebedî aşkım, soylu çiçeğim
Yoksul gönlüm söz saraylarına dönüyor
Bayram dilimin ucundakiler, anlatamadıklarım
Bayram yeşilden maviye sonsuz bir rüya
Şiir olup akıp gidiyorsun dilimde
Ne zaman bir şiir yazmak istesem
Şu benim delişmen gönlüm yine
Kalbinde erimek istiyor!
31 Aralık 2006

Sevda kapısının eşiğinde
İlkin seni gördüm,
Al kınalı keklikler gibi
Can evimden vuruldum.
Baktım,
Senin de gözlerinde
Alacakaranlık umutlar var.
Göründü sevdanın zor yamaçları
Yüreğimdeki yangının alevi
Dudaklarıma oturdu.
Hangi çeşmeye yanaşsam, inan
Kaynağından kurudu.
Belli belirsiz çehreler
Birer birer yaklaştılar, geldiler
Aramıza duman girdi, gurbet girdi
çekildi en koyu perdeler.
Sonra,
Umutlarımın bozgunu
Başladı ansızın
Tükendim, çöktüm, yıkıldım...
Nedense ilk aşkım,
Gözlerine vurgun olduğum
Canım, bir tanem
Sana,
“Seni seviyorum! ” demeyi
Akıp giden zamanın
Bir yerine sığdıramadım.
Nedense ilk aşkım,
Canım, bir tanem
Her defasında
Bir başka bahara bıraktım.

Şimdi akşam alacası çökmek üzere, ipini çekti çekecek
Kalbimde kalbin, coştukça coşuyorum.
Apansız bir vakitte gözlerine gülümsemek için,
Rüzgâra takılmış savrula savrula koşuyorum.
Gökyüzü mavisine hasret gözlerindeyim bir tanem
Sensiz akşamlarım başkalarında kalsın, istemem
Bütün zamanlarımda sımsıcak dizinin dibinde olmalıyım
Gece perdesini indirip yıldız yıldız süslenmeden
Bu dar vakitte, umudumun yüküyle yolunun üstündeyim
Belki bir şiir fırtınası eser, eline yüzüne bulaşırım diye.
Aklımdan geçen kelimelerin büyüsüne bel bağladım yine
Dudaklarından dökülen bir şiir olurum diye.
Sensiz vakitlerimde haritasız bir yoldayım sanki
Dümdüz yol ortasında olsam da yönümü şaşırıyorum
Yüzde yüz eminim çayımdaki şekerimsin diye
Bardağımı karıştırdıkça karıştırıyorum
Ayaklarımda bağ mağ değil, alınyazımsın, kaderimsin
Tomurcuk kesilmiş sevgilerimizi paylaştığım sevdiğimsin
Bu dar vakitte, umudumun yüküyle yolunun üstündeyim
Her kapıya çıkışımda bana: “Bir tanem, geldim! ” demelisin
Şimdi akşam alacası çökmek üzere, ipini çekti çekecek
Rüzgâra takılmış savrula savrula koşuyorum
Apansız bir vakitte gözlerine gülümsemek için,
Kalbimde kalbin, coştukça coşuyorum.
Beni bana bırakma bir tanem, sensiz dakikaları çekemem
Bütün zamanlarımda sımsıcak dizinin dibinde olmalıyım
Gece perdesini indirip yıldız yıldız süslenmeden
Her kapıya çıkışımda seni karşılamalıyım!
7 Kasım 2008

Ü Ey kutsal aşk için ölen
Z Aslı, Leyla ve Şirin!
E Ve nicesine isimsiz aşıklar,
N Ne olur bizi affedin...
B Biz o kutsal aşkları öldürdük
O Karamsar çizgilere döktük.
Z “Aşk mı? ” deyip geçiyor,
U Gülerek şimdiki kızlar
K Kindar mı kindar!

Bir yerde şehzade geliyor aklıma
Bir beyaz atın dizginine asılmış
Garip bir türküdür açılır aşkıma
Bülbüller tomurcuk güle kan kesilmiş
Güvercinlerin gözlerinde eriyen
Bir büyük aşkın yarasıdır çektiğim
Yüreği kanatır güller ve dikenler
Unutulmuştur sevgi dolu öpüşler
Ve nedendir yalnız olduğum geceler,
Gönlümde bekleyişler çağrı kesilmiş?
Kahır dolu günlerimin sabahında
Düşünürüm hep o eski şarkıları
Korkularım toplanır avuçlarımda
Düşünürüm hep o eski şarkıları
Meleğimin saçlarında papatyalar
Gözlerinde ayrılık ateşi yanar
N’olur gönlümü alın çarmıha gerin
Kurtulsun bu ateşlerden hücrelerim
Sevilenler hani nerededir gösterin
Dinsin şu gönlümün bu kahroluşları!
Gönlümü çarmıha germek istiyorum
Şehzade ve meleğin acısı bitsin
Gönlümü çarmıha germek istiyorum
Artık o eski şarkılar söylenmesin!

Başımı alıp gideceğim
Hiç bilmediğim kentlere.
Artık sana da yalvarmayacağım
Gel bana diye.
İnsanlarla dost olup gülüşeceğim
Düşünmeyeceğim seni
Mutluluğun sırrına ereceğim
Unut diyorum, unut beni!
Kızlar varmış japone kollu
Kızlar varmış sana bedel
“Unut beni” sana son sözümdür bu;
Çağırsan da dönmeyeceğim...

Sevdan
Çiçeğe durmuş bir ağacın dalında ilkbahar
Gecede ve gündüzde acısından tatlısına demleniyor
Dağlar ardında bekleyen sevdalının yüreğini tutuşturmak için
Sevgiler taşıyan bir kelebeğin kanatlarına yükleniyor
Sevdan
Sana tutkun yüreğimde büyüyen bir okyanus
“Aklında tut beni! ” deyişini dakika dakika hatırlatıyor
Hasretinin narıyla yanıp tutuşmuş al karanfil gibi
Aşk belâsıyla yıkanmış sevdalıları çatlatıyor
Sevdan
Yedi renkli gökkuşağı
İyi günde, kötü günde altından geçmek istediğim
Güneşin peşine düşmüş dolunay gibi
Âşık kalbimi ayaklandırıyor
Sevdan
Gözümde nur, dizimde derman, yüreğimde kor ateş
Yaşadıkça tadacağım en büyük haz
Çakar durur gurbet iskelesindeki boynu bükük fener gibi
Sevdan, sevdamı anlatıyor
Sevdan
“Sen” ve “ben”i eritmiş birlik denizinde
Altın renkli yakamozları yol etmiş çılgın martılar gibi
Sevgiye susadıkça kanatlanıyor
Ateş düşürüyor kalplerimize, dudaklarımıza düşüyor
Muhteşem bir aşk hikâyesi!
24 Aralık 2008

Damla damla yanaklarında gezinmeliyim şimdi
Eline yüzüne bulaşmalıyım
Duman duman saçlarını okşamalıyım
Hep seninle olmalıyım ömrüm, hep seninle
Kalbini ısıtmalıyım
Bu gece seninleyim ben, seninle
Damar damar kanıma işlemişsin
Mısra mısra yağdıkça bir tanem
Kalbimi büyülemişsin
Bu gecede hüzün yok, yalnız değilim
Şafağa az kaldı dakika sayıyorum
Türküler ayaklanıyor dudaklarımda
Damla damla dökülüyorum
Ah bu yağmur, delişmen kalplerimize teselli
İnce ince yağan tükenmez mutluluk
Şafak bir adım ötemizde bir tanem,
Gözyaşlarını sil şimdi
Güneş doğacak gözlerimize besbelli
Rüyâlarımız avuçlarımızdaki gerçek
Soluk soluğa, nefes nefese yaşadığımız
Güvercin kanatlarındaki hürriyet
Şafakta dans eden çiçekteki gurur
Unutamadığımız
Adem’le Havva’nın kaderi
Bizim de alnımıza yazılmış
Dudaklarımızda hüzün şarkıları
Kilidi paslanmış mahzenlere düştük zaman zaman
Ayrılıklarla bölünmüş gurbet akşamları
Damla damla yanaklarında gezinmeliyim şimdi
Eline yüzüne bulaşmalıyım
Duman duman saçlarını okşamalıyım
Üşüyen kalbini ısıtmalıyım
Şafak bir adım ötemizde baksana bir tanem,
Güneş doğuyor
30 Haziran 2007

Sen sevdalı bulutsun
Yağmur olup elime düşen
Sen tükenmez umutsun
Deva gibi yüreğime işleyen
Sen gökyüzündeki maviliksin
Baharda, yazda gözlerime gülümseyen
Sen apaydınlık ışıksın
Güneşimle birlikte gelen
Sen balkonumdaki güzel kız
Şimdi Alp dağlarını değil, beni düşünen
Sen ömrümün ilkbaharısın
Kaderime giren
Sen biricik sevdiğimsin
Şiirimdeki güç, damarımdaki kan
Sen asla vazgeçemeyeceğimsin
İnan!
21 Şubat 2007

Yıldızlar yine gökyüzünde kalacak
Arkamızdan -belki- birkaç kişi ağlayacak
Sonra sonra adımız da unutulacak
İşte ölüm bu!
Zehir zıkkım sevgiler yorgan döşek
Sanki hiç yaşanmamışa dönecek
Kim ne diyecek, kim ne söyleyecek
Zaman azgın atlar gibi yarıştıkça
Teker teker unutulacak
İşte ölüm bu!
Suya inen yavru ceylanın üstüne ansızın
Bir aslanın gölgesinin düşmesi
Top tüfek sesleri arasında kalmış çocukların
Yeni sabahları bir daha görememesi
Can anaların dinmez gözyaşları
Kırılan umutların inleyen şelalesi
İşte ölüm bu!
Çölde suya hasret bir lale
Tutuşmuş bir sevdanın türküsünü söylüyor
Gölde can evinden vurulmuş bir suna
Son umudunun peşinden koşuyor
Yeniden ayaklanıyor gönlümün sızısı
Hava zindan, gökyüzü kan kırmızısı
İşte ölüm bu!
Gün olur kar kuşları ateş topuna dönerse
Irak bataklıklarda henüz ayaklanmış bebeler yiterse
Vurgun yemiş anaların bağrında evlât acısı
Filize durmuş sayısız umut çiçekleri
Ah, şu kahrolası barış türküleri
Yeni dünyanın korkusuz çobanı
Meydanlara inmiş çağdaş kelle avcısı
Yeniden, yeniden ayaklanıyor gönlümün sızısı
Hava zindan, gökyüzü kan kırmızısı
İşte ölüm bu!
Savaşın kör topal tüyü bitmedik çocukları
Sanki uçsuz bucaksız arpa tarlası
Yakıver gitsin, yakıver gitsin
Savaşlar da bitsin,
İnsanlık da bitsin!
Yüzyılın bağrında zehirli hançer sızısı
Hava zindan, gökyüzü kan kırmızısı
İşte ölüm bu!

Sen sen ol da delirme
Karşında gülüp duran kıza karşı
Hadi elindeyse kızma köpürme
Hadi kabına sığdır erkekliğini
Sığdırabilirsen
Hadi canım
Hadi
Öyle bir hançer ki sorma
Saplanır durur
Adamın ta kâlbine
Karşında gülüp duran kıza karşı
Sen sen ol da delirme!

Akşam üzerlerinde allı morlu
Kızlar dolaşıyor parklarda
Hani diyorsun nerede
Sevgi ve aşk
Nerede
Nerede seni seven
Hep seveceğini söyleyen
Gözlerin bir başka oluyor, yanıyor
Sicim sicim düşüyor gözyaşların
Ne parkı, ne de kızları istiyorsun
Sana ağlamak yakışıyor
Sonra iğreniyorsun kendinden
Ağlayınca açıldığını sanıyorsun
Düşün bir kere yalnız sen değilsin şimdi
Mutsuzluğuna ağlayan
Plâklar ya aşkı çalıyor
Veya susuyor bir müddet
Kulaklarında yalnızlığın adım sesleri
Uğulduyor, uğulduyor
Biteviye ağlamak geliyor içinden
Biteviye öylesine ağlamak ki
Unutulmuş sevgiler üstüne!
1963

Bir bakacaksın memleketindesin
Sevdiğin orda
Bin bir çiçek, bin bir umut
Gözleri yolda
Çığlıklarını gömüp yüreğine
Gülümseyeceksin
Üstelik güneşten önce
Merhaba diyeceksin
Hüzünlerinizi yazdığınız yapraklar
Tutundukları dallardan birer birer düşecek
Elleriniz kavuşunca birbirine
Hasretlere boyanmış günleriniz bitecek
Fal mal bilmem ben
Fincanda gördüklerim değil bunlar
Özlem dolu yüreğime
Dolunayla beraber doğanlar
Güneşe birlikte bakacağız
Bulutlara uzanacak ellerimiz
O yıldızdı, bu yıldızdı derken
Göz göze gelecek gözlerimiz
Bir bakacaksın memleketindesin
Sevdiğin orda
Kavuşmanın en doyulmaz deminde
Kolları boynunda!
8 Kasım 2006

Seyit başka bir can
Kahramanlık katına yükselmiş bir civan
Bu topraklar üstünde gün batmasın diye
Adı doğmadan deftere yazılmış bir kahraman
Bebeler yetim kalmasın diye
Yola düşmüş daha gün ağarmadan
Seyit olmak, üstelik Koca Seyit olmak kolay mı?
Önce yedi düvelin sırtını yere getireceksin
Sonra adın deftere yazılacak
Tarihe altın harflerle kazılacak
Sayısız yiğitler arasında ünleneceksin
Seyit olmak, üstelik Koca Seyit olmak kolay mı?
Kınalı kuzuların eli tetikte
Şükür hiçbirisi de umutsuz değil
Analarının duası karışmış bülbül seslerine
Düşman, adam görsün diye
Vatan, vatan olur kahramanlarla
Yükselir onların bıraktığı şanlarla
Şafaktan önce gökte yıldız yıldız umutlar
Zafer denilen şey bu kadar uzak mı?
Ya da hangi dağın ardında saklı
“Bismillah! ” dedi Seyit önce, “Bismillah! ”
Zafer davulları güm güm yüreğinde
Düşman karasığırcık alayları gibi gelsin isterse
Yardımcımız Allah!
Şafaktan önce gökte yıldız yıldız umutlar
Şafaktan rengini almış bayraklar.
Çamlıklı Seyit, sade bir er
Boğaz’dan izinsiz kuş bile uçurtmaya yeminli
Balkan Savaşı’nda pişmiş bir nefer
Gözleri ufukta bir şeyler arar gibi
Aklından geçirir geçmiş günleri
Dinler şafakta dem tutan bülbülleri
Boğaz’dan izinsiz kuş bile uçurtmaya yeminli
Çamlıklı Seyit, sade bir er
Yüreği baştan uca vatan sevgisiyle dolu
Boğaz’ın iki yakasında sanki tekmil Anadolu
Konu vatan olunca ölmeye hazır on beşinde gençler
Baba ocağında yavuklusunu bırakmış nice Mehmetler
Çamlıklı Seyit, sade bir er
Balkan Savaşı’nda pişmiş bir nefer
“Çanakkale geçilmez! ” sözünü
Yedi düvele ezberlettiler
Bir yıl daha düştü takvimlere bin dokuz yüz on beş diye
Ucu yanık mektuplar gönderildi geride bıraktıklarına
Hem analarına, hem bacılarına, koşa badem ağızlılarına
Mart’ın on sekizinde, Perşembe günü
Hava ıslak, üstelik nemli, göz gözü görmüyor
Vatanları için ölmeye hazır Mehmetler
Sarılıp koklaştılar, helâllik alıp verdiler
Hepsi de teker teker şehitlik gömleği giydiler
Karanlık Liman’da düşman armadası
“Queen Elizabeth”i, “Ocean”ı dizi dizi
Sanki gökten ateş yağdırdılar, Alçıtepe’yi dövdüler
“İkindi Çayı”nda İstanbul’dayız dediler
Ne bir ses, ne bir nefes var Mecidiye Tabyası’nda
Kor ateş yiğitlerimizin gözü armadalarda
Vakit tamam, güneş yükseldi yükselecek
Kader gecikmeyecek
Ötede Çanakkale yanıyor, beride duman duman her yer
Siperlerinden kalktılar ansızın eli tetikte Mehmetçikler
Gökyüzünü deldiler yıldız yıldız, denizi kızıla boyadılar
“Bouvet”, “İrresistible” derken, “Ocean” menzile girdiler
Teker teker kaderlerinin oyununa geldiler
Seyit başka bir can
Kahramanlık katına yükselmiş bir civan
Bu topraklar üstünde gün batmasın diye
Adı doğmadan deftere yazılmış bir kahraman
Bebeler yetim kalmasın diye
Yola düşmüş daha gün ağarmadan
Vatan, vatan olur kahramanlarla
Yükselir adsızların yazdığı destanlarla
Çamlıklı Seyit, sade bir er
Balkan Savaşı’nda pişmiş bir nefer
Gözleri ufukta bir şeyler arar gibi
Gözbebeklerinde seyreder geçmiş günleri
Kızılca kıyametin koptuğu bu cehennem yerinde
Sağına soluna bakar, kendisinden başka bir can arar
Şehitlik gömleği giymiş arkadaşları teker teker
“Haydi Seyit! ” der, “Durma Koca Seyit…
Sen yürekli bir yiğitsin, meydanların görmediği
Ağır mağır değil top güllesi, hem de olsa ne yazar
Yiğit dediğin böyle günde doğar! ”
“Bismillah! ” dedi Seyit önce, “Bismillah! ”
Koca gülle hafif geldi omuzlarına
“Allah! ” dedi, öptü, okşadı topunun namlusunu
Baştan uca bütün Boğaz inledi,
“Ocean” bitti!
Çamlıklı Seyit, sade bir er değil şimdi
Çanakkale’de tarihe yön vermiş bir nefer
Konu vatan olunca gözünü kırpmadan
Yola düşmüş daha gün ağarmadan
Kulaklarında şehitlik gömleği giymiş yiğitlerin sesi
“Haydi Seyit! ” der, “Durma Koca Seyit…
Yiğit dediğin böyle günde doğar! ”
Kahramanlar siperlerde çelikleşir zamanla
Seyit, Koca Seyit olur göğsündeki imanla
Önce yedi düvelin sırtını yere getireceksin
Sonra adsız yiğitler arasında ünleneceksin
En değerli rütben adın kalacak tarihlerde
Sonsuza kadar Koca Seyit diye bilineceksin!

İnsanlar ümit kokuyorlar
Evet ümit var her şeyde...
Her şey olacak.
Yine eskisi gibi gün doğacak
Çığlık çığlık üstüne gülecekler
Hastalık,
Ölüm kokacak
Ölecekler! ..

Dinleyin kuşlar, biraz olsun beni dinleyin
Bülbülün mutluluğu mahşere kaldı
Benim çilem gülümün dikenidir
Dinleyin beni kuşlar.
Bir sunam vardı bilirsiniz
Hani selâm üstüne selâm taşırdınız
Bir sunam vardı
eller almış
Alev alev içimde yangınlar
Yöremde çakır dikenleri
Güvercinlere sıkılan zehir kurşunları
Ve davulun, derneğin susması bir yerde
durun kuşlar!
Ala şafakta saban peşindedir ağam-babam
Anamın yüreğinde acılar
O yerde durun kuşlar
Onlardan yana olsun mutluluklar
Selâmım var söyleyin kuşlar!

Yüce Bozkurt ağlar orda
Hani bizim dağlar diye?
Garip ozan ağlar burda
Hani bizim bağlar diye?
Gece gündüz gördüklerim
Nice düşman dediklerim
Dertli söyler ördeklerim;
Hani bizim göller diye?
Koyunlarım ağlaşırlar
Sığırlarım çağrışırlar
Çobanlarım bağrışırlar;
Hani bizim eller diye?
Kanım kaynar damarımda
Kaval ağlar dağlarımda
Bir ses gürler kulağımda;
Hani bizim yollar diye?
Yiğit 
Sabah
Huzur ve mutluluk vakti
Gönlüm sevgilere sebil mi olmuş
Yeni yeni umutlar dokur
Anaç bir kuş
Gözleri boncuk boncuk
Yem taşır gagasında
Kim bilir hangi umudun şafağında
Dağların doruklarında
Keskin çizgiler üzerine oturmuş gökyüzü
Mavinin en güzelinde
Nice nice türküler dokur
Sevgiye tutkun gergefinde
Bir çocuk kaldırımda yürür
Gözleri sağda solda
Kim bilir hangi geleceğe uzanıyor
Umutları yolda
Ötede bir çift serçe kanat açmış
Uçar da uçar
Hadi söyle canım
Sevda kesilmiş bir çift yüreği
Kim tutar?
Sabah
Huzur ve mutluluk vakti
Yepyeni umutlar dokur
Gönlüm sevgilere sebil olmuş
Bereket dolu sofralarda
Nergis olur, gül olur, sümbül olur açılır
Dağıtır ha dağıtır.

Seni sensiz yaşamak ne kadar acıdır
Sensiz gecelerimde perme-perişanım
Bu zamansız gidişin ölüm kırbacıdır
N’olur acı, dön bana, ben de insanım
Bak ağaçlar çiçekten yaprağa döndüler
Ben senden garibim hazan mevsimindeyim
Beni mahvetti sensiz olduğum geceler
Kırılmış dökülmüşüm, gel gör ne hâldeyim
Ne kadar acı ve zormuş seni beklemek
Yarım kalan şarkımız döner o plâkta
Ben garip, ben çaresiz, sana ağlamakta
Saatlerin en doyulmazında buluşmak
Yokluğunu silkip atmak üzerimizden
Bir kırık plâktır bu beni deli eden!

Denizlerde gemiler denizlerde gemiler
Bir bekleyiştir ah, tayfaların gözlerinde
hangi limandadır çiğnenen mendiller
Hangi limanda
Yitirilen sevgililer
Ve ezgiler
Bir acı sevda adına söylenir
Tayfaların dudaklarında ezgiler
Seviler üzre göğün mavisine değin
Martı çığlıkları, martı çığlıkları
Seviler üzre
martıların gözlerini kanatırlar
Çarmıha gererler en ince yerlerinden
Martılar bir meral suskunluğunda
Bir meral suskunluğunda martılar
Martılar!
Ah, o meral, o limanlar ötesi dağlarda
ben gemilerde serseri bir tayfayım
Dudağımda söylediğim ezgiler
Bir acı sevda adına
O dağlarda ah, yavru balaban bakışlı meral
Yüreğinden yaralı, can evinden
Yeşil ezgilere inat, yüreğinden yaralı meral
Ve martı ve meral ve ben
Serseri bir tayfa
Denizler delisi Barbaros’lardan kalan
-Bir demet çiçektir avuçlarımda
Sana çaresizliğimi getiriyorum- meral
Martılarca
Sana çaresizliğimi getiriyorum meral
Yalnızlıkların en koyu damarından!

Sen namlu ben tetik
Aşkımız barut
Bütün bataryalar:
Ateş! ..

Bu gecenin iki bölüğünde
Bir türkü var dinlediğim
Bir de sen varsın beş duyumda
Damar damar kanımda
Kalbimde ateş ateş duyduğum
Bir sen varsın düşündüğüm
Nazlı çiçeğim
Yıldızlar var küme küme
Bana seni hatırlatıyor
Gökyüzünde
Bu gecenin iki bölüğünde
Bir ben varım ayakta, aşka nöbet tutan
Bu gecenin iki bölüğünde
Bir ben varım seni hatırlayan
Benim olmanı isteyen
Ellerimi açmış, Tanrı’dan
Seni dileyen.

Ömrümün on altıncı baharındayım bu sabah
Fakat yıllara küskünüm ben.
Neden böyle hızla akar gidersiniz,
Yoksa sizde mi bıktınız yaşamaktan?
Ben, beni kuşatan çemberimin içinde
Seyre dalıyorum cümle âlemi
Sert bakışlı kahverengi gözlerimde
Parıldıyor yaşamanın ilk ışığı
Yeni doğan bir güneş gibi bugün
En güzel anında yaşamanın...
Yıllar,
Yıllar sesleniyorum size:
Biraz yavaşlayın, hatta durun
Bize yaşama hakkı verin
Göklerin maviliğinde.
Neden böyle çabuk geçiyorsunuz,
Bize düşman mısınız yoksa yıllar?
Hızlı hızlı akıp gittikçe yıllar
Biraz daha yaşlanıyor insanlar
Biraz daha yaklaşıyoruz ölüme
Dakika dakika, saat saat ve gün gün.
Biraz yavaşlayın, temelli durun
Ne olur yıllar?

Her yerde sen varsın şimdi, işte bak gülümsüyorsun
Hasret küpüne mi battın, bu kadar çok özlüyorsun?
Ruhum ruhunla, kalbim kalbinle, bunu biliyorsun;
Bahçendeki kırmızı kuş sana bir şey demedi mi?
Ruhum benim, canım benim, gülüm benim, her şeyimsin
Rengini gözlerinden almış biricik çiçeğimsin.
Sen benim canımdan da çok sevdiğim gözbebeğimsin…
Bahçendeki kırmızı kuş sana bir şey demedi mi?
Ayart Şehzade’ni canım kollarında soluklansın,
Yüreklendir beni başım kollarında soluklansın.
Alem yorgun, dolunayım kollarında soluklansın;
Bahçendeki kırmızı kuş sana bir şey demedi mi?
Sevgiye susamış bakışın her yerde bayrak bayrak
Anlat bana, yaz postala; satır satır, yaprak yaprak…
Kabaran duygularından ilkini zamana bırak;
Bahçendeki kırmızı kuş sana bir şey demedi mi?
Her tanem ama ille de papatyam, bak benimlesin
Melek gibi sessizce yüreğime ak benimlesin
Okyanus mudur ne, istersen onu yak benimlesin
Bahçendeki kırmızı kuş sana bir şey demedi mi?
Yüreğimde tarifsiz sevinçlerimin baskını var,
Kalbine kilitlenmiş duygularımın baskını var.
Gözlerine vurgun olan gözlerimin baskını var;
Bahçendeki kırmızı kuş sana bir şey demedi mi?
İşte bak gülümsüyorsun, her yerde sen varsın şimdi
Başım kollarında soluklansın yüreklendir beni.
Biliyorsun değil mi seni ne kadar sevdiğimi?
Bahçendeki kırmızı kuş sana bir şey demedi mi?
15 Mart 2006

Çaresizim, bana hasret bir yüreğin
Derdine derman olamadıysam.
Zamanın tuzağına düşmüşüm, üzgünüm
Sana elden daha yakın olamadıysam…
Göz yaşların yüreğimde sızım sızım kan olur
Bırak açık kalsın duaya uzanmış ellerin
Bakarsın sensizlik geçidi toz duman olur
Çileli ömrümüzün boyası değişir dualarınla
Ne olur bir tanem yeter artık sakın ağlama!
Yıllar yıllara eklense ne çıkar?
Yaprağa çiçeğe yeniden yazılır sevdamız
Gökyüzü en gri elbiselerini giyinse de
Yola dökülür ayaklanmış umutlarımız…
Bu başa belâ sevdanın, bu karasevdanın
Yapayalnız, çaresiz iki garibi biziz
Zaman dursa da, donup kalsa da
Her saniyesine teker teker düşen iziz
Sensizlik geçidi benim de zindanım
Gözümü yaşartanım, yüreğimi kanatanım
Karanlık gecelerin sonunda doğar
Unuttun mu bir tanem aydınlık sabahlar
Sabah yakın, özlediğimiz sabah yakın
Yıllar bu yüzden bitip tükeniyor
Anlasana bir tanem önümüzde
Upuzun bir yol uzanıyor
Gökyüzü baştan uca gri bulut kesilse de
Gökkuşağı yeniden görünür üstümüzde
Sensizlik geçidini yıkar geçeriz
Mavinin en güzel renkleriyle birlikte
Bırak açık kalsın duaya uzanmış ellerin
Bakarsın sensizlik geçidi toz duman olur
Çileli ömrümüzün boyası değişir dualarınla
Ne olur bir tanem yeter artık sakın ağlama!
Dilimin ucuna geleni sana söylemek için
Küçük kuş hanidir havada dolanıyor
En huzursuz anlarında, dar zamanlarında
Dalına konuyor
Bir tanem, ebedî aşkımsın sen
Umutsuzluk bulutlarını kovdum işte
Gözlerimde sımsıcak gülücükler
Kalbin kalbimde!
30 Aralık 2006

Akşamı beklemeden indi sabırsız ikindiler
Zaman değirmeni dönüyor vakit dardı
Delikanlı çağımda yol yordam bilemedim
Avuçlarımın arasından kayıp giden yârdı
Aklım takıldı yolculuğa hazırlanan otobüse
Deli gönlüm desen karakış nedir bilmiyor
Küçük dağları ben yarattım diye efelendim
Kaderimin bıçkın rüzgârı penceremden eksilmiyor
Yaşadıklarımızı önceden kestirseydim
Ayakkabılarını saklardım dönemeyesin diye
Güneşti, aydı, yıldızdı derken bütün ışıkları
Keserdim yolarını alıp başını gidemeyesin diye
Ah delikanlı çağımın zehir zıkkım toy çağı
Anlayabilseydim kalmak için geldiğini
Hiç düşünmeden sererdim ayaklarının altına
Zincirlerdim ömrüme ömrünün kelepçelerini
Biliyorum, geldin ayaklarım yerden kesildi
Yaprak yeşili, gökyüzü mavisi gözlerimi bağladı
Neden, niçin uğurladım seni bir ikindi vakti
Sevdamın nisan yağmurları zamansız ağladı
Çiçeğim, çölde kara gecede bıraktım seni
Anlayabilseydim kalmak için geldiğini
Yolları keser, ağır demir kapıları sürmelerdim
Zincirlerdim ömrüme ömrünün kelepçelerini.

Doya doya yaşadım desem yalan
Çok kere dalda kuruttum ümitlerimi
Çok renkli dünyalar bize yaramaz
Tek başıma tükettim gecelerimi
Durmuş hikâyemi soruyorsun bana
Biraz anlat diye de tutturuyorsun
Dört mevsimi şöyle böyle yaşadım
Üç beş kitapta yazılı adım
Kaderine razı fedakâr eşim
Sana sonsuz teşekkürler
İki çocuk, birkaç torunum
Gelinim, damadım
Yağmalansa da kovanım
Şunun şurasında
Geçinip gidiyoruz
Sussun artık şu cırcırböcekleri
Şimdi sırlarımı deşmenin sırası mı?
Halden anlamaz delişmen yüreğimi
Hele sonu gelmez rüyâlarımı
Bir bir anlatsam sana
Değmez
Gerisi yalan,
Gerisi yalan!

Benim gönlüm çılgın bülbül
Alçak yüksek demez uçar da uçar
Dikenli de olsa bir tanem
Bahçendeki gül dalına konar da konar
Biliyorum zaman vefasız
Kınalı saçlarımızda aklar
Tel tel her biri kalbimizde beslenen
Sayısız hatıramızı saklar
Şimdi gözlerimde ceylanımın gözleri
Kulaklarımda şiir kesilmiş nefesin
Umudumun muhteşem bayramındayım
Senden esen rüzgârım dilediğince essin
Deniz desen çığlık çığlığa
Dolunay inadına gülümsüyor
Gözlerine hasret kaldığım ceylanım
Dizlerimde uyuyor
Benim gönlüm çılgın bülbül
Alçak yüksek demez uçar da uçar
Dikenli de olsa bir tanem
Bahçendeki gül dalına konar da konar
6 Aralık 2006

Öylesine mutsuz gecelerin karanlığında
Öylesine gamlıydı ki gözlerin.
Zevki okumaktı sigara dumanlarında
Ve bir hayâl gülen, dönen dairemsi
Yıllar var ki gecelerini dolduran
Hep böylesine gelip geçti günlerin.
Hani uyur uyanmaz, uyku arasında
Güzel değil miydi o günlerde yaşantın?
Neden yine deli gönül, neden gamlandın?
Evrende neş’e var ya görebildiğin,
Haydi dene sen de deneyebilirsen.
Gecelerin yalnız, öylesine çırılçıplak
Islığında senfoniler ezik gam üstüne.
Bak çaresizliğinden gözlerin ıpıslak,
Ve ağlıyorsun yine delicesine.
Hani o gözlerindeki gam var ya?
Beni de öldürecektir bir gün bu yara.
Bilmem hatırında mıdır duyduğun?
“Duvar nemden, insan gamdan çöker.”
Öylesine gerçek ki gözlerde mutsuzluğun
Ve öylesine yara ki kâlbinde
Gamdan örülmüş, hem de derince...

Bu şiirlerde ne var bilmem ki senden benden başka
Akıp giden hayatımızın en güzel resimleri mi
Yüreği yanmışları yeniden çekiyor aşka
Yeniden, bir daha yeniden okuyorlar şiirlerimi
İlk ümitlerimiz, sımsıcak duygularımız
Delikanlı çağımızın hâlâ kanayan hüzünleri
Yıllardır bıkıp usanmadan bizi selâmlayan güneşimiz
Sonsuzları kucaklayan yakamozlar akşamüzerleri
Bayrak bayrak sevinçlerimizle gülümseyen gözlerimiz
Aydınlık günlerimiz, koyu karanlık gecelerimiz
Gül dalındaki bülbülün dilinde bestelenmiş sözlerimiz
Mor dağlarla kesilmiş çözümü zor bilmecelerimiz
Renk renk açmış bin bir çiçek, sevdalı kelebek
Kalbimizi baştan uca kuşatmış bakışlarımız
Bir şafakta tanyerinde asılı kalmış ilk heyecanımız
Kaderleri birbirlerine bağlanmış alın yazımız
Zor günlerimizde önümüze ansızın düşen ışık
Turna baharında sıra sıra sımsıcak selamlar
Tunca mermere, bükülmez demire yazılmış aşkımız
Yaşanmamış günlerimiz yalnız olduğumuz akşamlar
Velhasıl sevdamızın hikâyesi sinmiş bu şiirlere
Turnaydı, sevdalı kelebekti, rüzgârdı derken
Damlayken ırmak ırmak akmış sevdalı gönüllere
Sabah güneşle birlikte, gece dolunay doğarken
23 Nisan 2007

Umut yüklü bir şarkıdır söylenir durur,
Bizi çeker eski günlerin özlemine.
Kanayan gönlümüz birden bire durulur;
Doyum olmaz eski günlerin özlemine!
Yükselen ayın hüznünde parlayan yüzün,
Sevdamızı körükleyen güller gibidir.
Sanki son günün son nağmesi olan güzün;
Kederini eriten türküler gibidir!
Geçen günlerimizin mutlu sevinçleri,
Gizli kalmıştır yürek atışlarımızda.
Nasıl aramazsın akıp giden günleri?
Yeni günün hüznü var bakışlarımızda!

Mevsimlerden sonbahar
Eylül yaprakları düşerken dallardan
Çiçekler bir alımlıydı
Bir güzeldi, çalımlıydı
Üstelik sen de güzeldin
Seni tanımazdan önce yaşamadım inan
Seni seviyorum
Çiçeğim, güzelim, bir tanem
Bak mevsim yine sonbahar
Yine mahzun çiçekler
Eylül yaprakları düşüyor dallardan
Görüyor musun
Ağaçlar uyumakta
Gözlerine vurgun olduğum
Eylül kadar acısın sen
Eylül kadar
Bildim
Ben eylül günlerinden birinde
Seni çılgınlar gibi sevmeye başladım
Sen eylül günlerinden birinde
Çiçeklerin mutluluğunu ezdin
Mevsim sonbahar
Eylül yaprakları düşerken dallardan
Gittin, yine gittin
Sözlerine kandım, yandım
Ceylan gözlüm bak mevsim sonbahar
Haydi ne olur gel artık
Bırak nazı, seviyorsun beni biliyorum
Ağlayışın, mutsuzluğun eylül kadar
Haydi ne olur gel artık
Dinsin bu acılar!

Çalgılar, meyler, fasıllar
Amcabey bugün nasıllar?
Söylenir geçse asırlar:
“Gel amcanın kucağına! ”
Surat asık, kaşlar çatık
Bıyıklar dudağa sarkık
Ulu dağların mı yıkık?
“Gel amcanın kucağına! ”
Kahvesi, çayı içilir
Adam gözünden seçilir
Hasmın kulağı açılır:
“Gel amcanın kucağına! ”
Ne yapılsa, ne edilse
Kızan gönül, söyleyen dilse
Ne olur her zaman dese:
“Gel amcanın kucağına! ”
Masalarda dörder adam,
Çekişirler sabah akşam.
Dedirtsem, ne edip yapsam:
“Gel amcanın kucağına! ”
Bazen yiğit olur yakar
Gönül, kâlp dinlemez yıkar
Azar, kızar baştan çıkar:
“Gel amcanın kucağına! ”
Bitti mi meyler, fasıllar?
Söylenir geçse asırlar:
“Amcabey bugün nasıllar? ”
“Gel amcanın kucağına! ”

Gelme istersen
Bırak uğrunda öleyim
Sen kefenim ol.
Git istersen
Ben yolcun olayım
Sen durağım ol
Ol amma
Sakın unutma
Hatırla beni.
Şimdi dua zamanı
Bitimsiz sevgileri yaşatmak için
Gel ellerimizi birlikte açalım
Kaderimizi birbirine çatsın Allah’ım
İlkbahar yaz, sonbahar kış derken
Bir ömrü beraber yaşayalım.

Gözlerin ilham
Gözlerin şiirim
Gözlerin canım
Gözlerin yüreğim
Gözlerin penceremde ışık
Gözlerin gözlerimde iki karanfil
Gözlerin üstümde
Bir sevdalı ateş yüreğimde
Ellerin sıcak
Ellerin ellerimde
Ellerin şiir mi şiir
Ellerin cesaretim
Yol yol yazılmış kaderime
Ellerinin hediyesi
Kimi lâledir, kimi papatya, kimi gül
Çiçek çiçek bir tutam sevgi
Gözlerin sevda çiçeğim
Ellerin desteğim
Üşürsem ısıtırsın
Uzaktaysam çağırırsın
Bu şiir, şiir mi Allah’ını seversen
Bu şiir, hiçbir şey
Alın yazın, alın yazım
Şiirsiz, çiçeksiz yaşamak varken
Cesaret barbarlık, düşür dilinden
Hediyelerin en güzeli bomba gibi yağarken
Savaşın ortasında kalan çocuklar ne yapsın
El ele versek, kuşatsak dünyayı
Zulmün şarkısını duyursak insanlara
Kucağında çocuğuyla bir ana
Sıralı yavruları peşinde
Sevgiye muhtaç, yaşamaya hasret
Gözleri üzerimizde
Ateşin tam orta yerinde
Ne desek
Bu şiir, şiir mi Allah’ını seversen
Aya merdiven dayamak
Güzel günler için çağrı kesilen bir türkü
Zamansız
İnsanlık mı diyorsunuz
İmkânsız
Barış, suratsız
Ellerinin hediyesi
Çiçek çiçek bir tutam sevgi
Gözlerin üstümde
Bir sevdalı ateş yüreğimde

Yeşile tutkunluğum var ya hani
Yaprak yeşiline, çiçek yeşiline
Sarı düşmeyegörsün
Ölürüm.
İçim içime sığmıyor bu sabah
Bir derenin şırıltıları geliyor uzaktan
Yeşili içiyorum kana kana
Yaprak yeşilini, çiçek yeşilini
Bülbüllerin sesinde.
Dünden zindeyim, yorgun değilim üstelik
Yer yeşil, su yeşil, ağaç yeşil
İçim içme sığmıyor bu sabah
Seni düşünüyorum
Gugucukların gugusunda
Ellerini, gözlerini
Yaprak yeşilini, çiçek yeşilini
Yudum yudum içerek kana kana!

Kalbimde ayaklandırdığım şarkılarımı henüz yazamadım
Gündüz parlak güneş, gece gülümseyen dolunay çeldi yolumu
Bütün zamanlarımı seninle yaşamak istesem de sevdiğim
Çılgın deniz değil yalnız, mor dağlar da bağladı kolumu
Sensizlik zor, bu anlarımda yarı gurbette yaşıyorum sanki
Kalbimin yarısı çaresizse öteki yarısı başkaldırıp coşuyor
Meydan, cadde, sokak derken ürkek adım seslerimin peşinde
Sonsuz dileklerim havadaki turnalarla birlikte bayraklaşıyor
Bu şiirde güya sen yoksun sevdiğim, ellerin, gözlerin de yok
Kalenin mazgalları, gölgesinde ufka daldığımız akasyalar da yok
Çil çil umutlarımızın sıra sıra uzanıp tutuştuğu yakamozlar da yok
Ayaklanan sevdalı kalbimin her tarafını kare kare kuşatmışsın yine
Gözlerime düşen gözlerinin ışığıyla aydınlanmak için
Gülüm seher vaktinde yanağından süzülen çiy damlasıyım
Kaderimiz birlikte yazılmış aklım fikrim hep sende
Delicesine sevdiğim, unutulmaz meleğimin sevdalısıyım
Havva’nın Adem’e dişlettiği elmanın yarısı senin, yarısı benim
Aldırma sen “Bu şiirde güya sen yoksun sevdiğim” dediğime
Biliyorsun bütün zamanlarım seninle kurulmuş ezelden
Gözlerimdeki ışığım, damarlarımdaki kanım kadınım!
25 Haziran 2008

Deli misin a oğul
Her güzele güven olur mu?
Çocuk musun a oğul,
Biliyorsun hâlimizi
Şöyle bir giyeceğimiz yok
Hele yiyip içeceğimiz
Yok
Yok!
Biliyorsun a oğul,
Hep bunları biliyorsun.
Yuva kuracak çatın yok
Elinde bir işin yok
Yok
Yok...
Deli misin a oğul
Her güzele güven olur mu?
Rahat yaşamak ister,
Belki bulaşıkları sana yıkatır
Çamaşırlar ona keza
Kadın kısmı bu
“Saçı uzun, aklı kısa”
İnanma bu masala.

Öyle ya
Sen çöğür şairisin
Ahlat dibinde yaşamalısın
Vatan millet Sakarya
Gerisi angarya
Gül dalındaki tıfıl kelebeğin rengini
Vefasızın bağlanmışlarını büyüleyen gözlerini
Ayaklanan tükenmez umutlar cengini
Silbaştan şiirleştirmek
Yakışır mı sana
Yağma yok
Denize nazır mercan köşklerde
Arada bir kuytu köşelerde
Çok zengin çilingir sofralarına kurulacaksın
Seçkin, ama en seçkin dostlarınla
Ezilmişler aşkına bozuk düzene
Sisli dağlar ardında tıkanıp kalan
Yola gelmez ele avuca sığmaz
Civelek mi civelek efsunkâr barış adına
Kadehler kaldıracaksın
Aydınlığa giden yol budur
Anlasana
Ey çöğür şairi
Çağının şaşırmışı, en zavallısı
Artık bırak şu kocamış ahlat gölgesini
Yak bir kerede sen çağdaşlık fenerini
Dizginlenmez küheylan atlar senin neyine
Hele sevda şarkıları söylemek
İyilik güzellik sevgi perisinin peşine düşmek
Sığar mı erkekliğine
Söyle bana
“Yumma gözün kör gibi” açıl saçıl
Adam ol da ölümüne ayağa kalk
Sen de bırak deli yüreğini ortalık yerde
Görmüyor musun
Bin bir surat cambazlar gösteride
Sen daha hangi yangınlardasın
Anlatsana
yılanlar uyanalı dağlarda hürriyet kalmadı
Yokluk ve yoksulluk küfesi sırtımızda
Boynumuzda seçkinlerimizin ağırlığı
Hızır’ın muhteşem zili kapımızı çalmadı
Yakamızı bırakmadı gül sancıları
Gökyüzümüzü baştan uca tutan
Sayısız yıldız uykuda ay uykuda
Karanlıklardayız
Karanlıklarda
Ne yapmalı, ne yapmalı

Zaman değirmenlerinde döndürülen şarkılar
Bizim sevdamızın güftelerinden başka ne ki?
Sihirli bir dünyanın kanatlarına bıraktık kendimizi
Dünyaya gelişimizin nedeni bu değil mi?
Kalplerimizde yanan ateş aynı damardan besleniyor
Yedi renkli gökkuşağı bin bir umutla kuşanmış kıpır kıpır yine
El ele tutuştuğumuz bu gece yıldız yıldız süsleniyor
Dolunayda bırakma beni canım tanyerine uçur yine
Rüyadan gerçeğe korkusuz yürüdüm, tutunduğum dalımsın
Kucak kucak tükenmez sevgiyi sende buldum biriciğim
Her milimi seninle boyanmış anayolumun başında
Geceden gündüze, kara kıştan yaza benimle açan çiçeğim
Damar damar kanımızda dolaşan mutluluk demlerimiz
Hatıralar kalbimizde izler bırakmış huzurumun adı
Kaderimi kaderine bağladığım mavi boncuklu meleğim
Yıldızların ağlaması bitti, doyamadığım kokun hayatımın tadı
Çığlık çığlığa yalnızlık türküleri söylemenin zamanı çoktan geçti
Dolunay muhteşemdi bu akşam parladıkça yüreğimi ısıttın
Sevda nedir bilmeyene aşk gereksiz bir masal diyorlar
Yıldızlar kıpır kıpır, bizim şarkımızı söyledikçe söyledin
Yepyeni kelimelerle sana seslenmek dilimde yer etmiş
Gözlerimdeki parıltıların sebebi sensin sevdiğim
Her sözümün başında ilkin seni seviyorum demek
Kim okursa okusun şiirlerimi, yalnız senin şairinim
İple çektiğimiz zamanlardayız şimdi
Dolunayım gecemde beni aydınlatıyor
Bıkıp usanmadan günaydın diye seslenen güneşim
Kalbimi ısıtıyor!
Kulaklarımda sesin:
“Yalnız değilsin! ”

Bir şiirin şafağında
Aya yaslanmışım.
Gönlümde eski sevdalara yer yok
Baya uslanmışım.

Sanki bin yıl beklemiş gibi yorgunum
Oysa ben o kadar yaşamadım ki
Yola düştüm bir kere koşuyorum
Okudum sevgiye sebil yüreğini
Gözlerinden bildim seni
Yanımdan akıp giden şoför, dur şimdi
Sımsıcak yüreğinde bir kişilik yerinde mi yok
Son durakta tek yolcun var, al beni
Seni bin yıl beklemiş gibi yorgunum
Haydi çabuk uzat ellerini.

Bu bahar da gidecek mevsimler dönecek
Yıllardan bir yaş daha yaşlanacağız
Yağmurlar yağacak günlerce yağmurlar
Sular bana, ben de ırmaklara katılacağım
Sana şiirler söyleyeceğim arada bir
Her yerde bil seni arayacağım
Deniz meltemlerine karşı duracağım bazen
Gelen kokunu emeceğim saatlerce
Çatanalara, giden gemilere el sallayacağım
Ve arada bir ağlayacağım günlerce
Ne gemiciler soracak derdimi
Ne de deniz anlayabilecek
Sana olan sonsuz sevgimi
Yine yapayalnız, öylece kalacağım
Gözlerimden yaşlar düşecek
Ağlayacağım yalnızlığıma, kahrolacağım
Şarkılar söyleyeceğim gemi direklerine
Seni işleyeceğim bütün mısralarımda
Tayfalar ağlaşacak ben ağlayacağım
Martılar uçuşacak denizler boyu mutlu
Zehir zıkkım içeceğim bütün içkileri
Ben, yine de seni unutamayacağım
Her kadehte seni hatırlayacağım
Günlerce yalnızlığıma ağlayacağım
Dindiremez kadehler acılarımı dindiremez
Sigara dumanlarıyla balık ağlarına
Günlerce ağlayarak seni öreceğim
İnsanlar ağlayacak yıldız yıldız
Benim çektiklerime acıyacaklar
Oysa ben yine, sevgilim
Hep yalnızlığıma ağlayacağım
Hayâller kurmak istemem artık
Tayfaların ağlaması yok mu hele
İnsanların bir garip bakması öldürüyor beni
Seni görüyorum sularda, haykırıyorum
Hayâller üstüne hayâller kuruyorum
Yalnızlığıma ağlıyorum
Yalnızlık kaderimmiş öyle diyorlar
Ama ben kaderi yıkmak istiyorum
Seni düşünmek seni bulabilmek
Seninle yaşamak istiyorum
Sağnak sağnak şiirler okuyorum
Tayfalara anlatıyorum seni
Güzellerin güzelidir diyorum
Umutlarım sönüyor, gelmiyorsun
Ve ben yalnızlığıma ağlıyorum.

Sensizliğe de hazırım ben,
Dayanabilirim…
Yeter ki sen mesut ol,
Yüreğim sabır taşı…
Gözlerim desen,
Ağlamasını unuttu!
Zor günler kaderim benim,
Bu güneş kaç defa sensizliğime doğdu?
Kaç defa sensiz akşamlarımda,
Dolunay yoldaşım oldu.
Mutluydum, avareydim,
Başım yukarda geziyordum.
Şimdi çok yorgunum
Tadım tuzum yok,
Üstelik bir de sen yoksun
Gözlerine vurgun olduğum!
Duygularım ağırlaştı,
Özgür kuşlar gibi uçamıyor…
Yüreğim soğuk mu soğuk,
Kare kare üşüyor!
Zaten ben öteden beri hep
Gülle değil dikeniyle uğraştım…
Tükenmez umudumun peşinden bile bile,
Deli taylar gibi koştum!
Acabalarımı büyüte büyüte,
Nice sensizlik kapılarını açtım?
Şimdi yine ağustosta buz kesen günlerdeyim,
Dakika dakika yüreğimi dağlayan zulümlerdeyim…
Avcımdaki çizgiler karma karışık
Hangi yola düşsem kestiremiyorum?
Seher vakitlerinde selamsız uyansam,
Günaydınlara hasret kalsam yeniden;
Ne çıkar?
Umutsuzluk bulutları sarmış yüreğimi,
Her günüm sensizliğe kilitli;
Biliyorum!
Sensizliğe de hazırım ben,
Dayanabilirim…
Yeter ki sen mesut ol,
Yüreğim sabır taşı…
Gözlerim desen,
Ağlamasını unuttu!
19 Haziran 2006

Soylu bir sevda şarkısının ilk dizesiyiz biz
Kalbin kalbimi şahlandıran anahtar
Bereketli sevda pınarının gözesiyiz ikimiz
Verilmiş sözün şahlandırır beni, dilimi açar
Sensiz zamanlarıma yanmadım desem yalan
O günlerde en zor düğümler bağladı beni
Işıksız, havasız, susuz, karanlık bir mağaradaydım
Gözlerime düşen hayalin hayata bağladı beni
Umudumun askerlerini yolladım kalbine
Sabah akşam durmadan kuşattılar seni
Gözlerimden gözlerine akan yol oldular
Ölümsüz aşkımın ışığıyla kuşattılar seni
Sonrası bildiğin hikâye; dolunay ve güneş
Bıkıp usanmadan hep bizimle birlikte döndüler
Vuslat denizine koşan bir nehrin kolları gibiydik
Gurbete saldığımız turnalarımız birer birer döndüler
Endişelerimizin bütün gemilerini yaktık sevdiğim
Yaman ayrılıklara geçit olmasın diye
Kalbine bağlı kalbim tutulmaz bir küheylân şimdi
Şehzade’n bir daha sensiz kalmasın diye
Seninleyim şimdi, kalbimde huzur şarkıları
Gözlerim tutkunu olduğum gözlerinde
Soylu bir sevda şarkısının ilk dizesiyiz biz
Aşkınla yıkanmış kalbim, ilk sözünde!
21 Temmuz 2008

Kuşlarımı uçursam da gitmiyorlar
Konacak başka dal bilmiyorlar
Yüreğimin sıcaklığı yetiyormuş onlara
Kovsam da mümkünü yok gitmiyorlar
Gel geç bir heves değil bizi kanatlandıran
Sevda değil karasevdanın ta kendisi
Feleğin örsünde yıllardır dövüldükçe dövüldük
Kalbimizin her karesine işlemiş silinmez izi
Gecenin tam ortasında ışık ışık dolunay
En sağlam yol arkadaşım olup çıkıyor
Sevdalı gülümden görüp öğrendiklerini
Mor dağlar duman duman olsa da alıp getiriyor
Yanı başımdasın şimdi sımsıcak biliyorum
Gülücük gülücük konuyorsun gözlerime
Hasret kokan günlerin ipi çekiliyor
Sevgin doluyor yüreğime
Sensiz akşamlar zulüm, sensiz akşamlar kör
Sayısız yıldızdan teki bile doğmuyor
Kanımdaysan, canımdaysan bir tanem
Kalbim durmuyor, kanatlanıyor
Nice yağmurlar mutluluk şarkımızı söyleyecek
Sicim sicim düşecek elimize, gözümüze
Yıllar bizim için duracak, tükenmeyecek
Cıvıl cıvıl sevda kuşları konacak penceremize
Geceye iz düşmüş gördüm bu akşam
Geceye iz düşmüş, gelecek ikimizin
Sevda bayrakları dikilecek burçlara
Geceye iz düşmüş gördüm, gelecek bizim
Sevda kuşları konacak penceremize
Uçursak da gitmeyecekler
Melek ve Şehzade’nin hikâyesini
Bizim şarkımızı söyleyecekler!
5 Eylül 2006

Sevda perisi daima yokluyor beni
Sevda perisi ısıtıyor yüreğimi
Gözlerimdeki endişe bulutlarını katıp önüne
Sürüp çıkarıyor soylu bir kahraman gibi
Sevda perisi dolunayda gülümseyen bir çift göz
Sevda perisi şiirlerimdeki lezzet
Sevda perisi sımsıcak güneşim
Gecemde gündüzümde yaşadığım bereket
Sevda perisi tek başına bir ordu
En zorlu kaleleri tek tek alıyor
Ne kadar delişmen, ne kadar hırçın olursa olsun
Koskoca okyanusları aşıyor
Menekşenin morunda, seçkin gülün alında
Sevda perisi denilen büyücünün eli var
Aydınlık göz bebeklerimde gülümseyen
Kalbimin güzeli var
Merhabam, günaydınım
Uğruna ömrümü adadığım
Yuvamda ağız tadım
Kadınım!
10 Ocak 2007

Gönlüm ve aklım el ele verdi besbelli,
Sevdim seni.
Gözlerimde mutluluğumun tarifi gülücükler,
Sevdim seni.
Ruhumda ihtilal mihtilal de yok şimdi
Sevdaya yabancı her varlığa küskünüm…
Sanki hangi mevsim olursa olsun, ilkbahar
Sevdim seni.
Bütün papatyalar, nergisler, erken uyanmış güller
Sevdamızın korkusuz atlıları yola düşmüş.
Senden başkasına kucak açar mı bu gönlüm?
Sevdim seni.
Sevda hem yanmaktır, hem sönmektir
Sevda donduran sulardan etkilenmeyen çelik…
Baharımın sebebi, türkülerimin nedeni;
Sevdim seni.
Gönlüm ve aklım el ele verdi,
Sevdim seni.
Ruhumda ihtilal mihtilal de yok şimdi;
Sevdim seni.
Sevgi dolu delişmen yüreğim tutulmaz,
Milyonlarca papatyanın içinden seçilir Papatya'm.
Sevdamızın korkusuz atlıları yola çıkmış, söylediler;
Sevdim seni.
Sevdalı bir çift yürek avuçlarımızda şimdi,
Büyülü bir dünyada yaşamak için.
Gözlerimizde toz pembe gülümsemeler;
Sevdim seni.
İlkbaharım, sevda çiçeğim
Sevdim seni.
Saklamak ne mümkün? Gözlerimden belli;
Sevdim seni!
26 Şubat 2006

Sana uzaktan bakmak düşüyor bize
Artık o eski mutlu sokak sessiz
Adımlarını dinleyemiyorsun geçerken
Sevdiğin adamın
Haram ettiler bu şehri sana ve bana
Haram ettiler üstelik sevmeyi bile
Haram ettiler gülüm
Artık o eski mutlu sokak sessiz
Hani eski neş’e, nerde heyecan?
Neden gülüm neden
Dakika, saat, zaman
Düşman kesilmiş bize hepsi birden?
Hani sazın telleri sessizce titretir ya yüreği
Şimdi öyle bir hâl var işte
Neden sarardın, neden renkler sarı
Neden ümitler karamsar
Neden sessiz bütün sokaklar
Sevmeyi de haram ettiler gülüm bize
Sevmeyi bile
Artık o eski mutlu sokak sessiz
Orada sevene zincir vurmaya kalkarlar
Orada toplanmış bütün mutsuz aşıklar
Ve yine orada
İnsan kılığına girmiş canavarlar
Gülüm alınma, aldırma
Her derdin bir dermanı vardır
Elbet geçer,
Geçer bu günler
O eski mutlu sokak da güler bir gün
O eski mutlu sokak da kavuşur hürriyete
Sevgililer kavuşur sevgililer
Bütün sevgiler kan damlası
Bütün sevgiler ayaklanmış
Durulur nöbete.

Tarif edilmez sevinç içindeyim
Tan yeri henüz ağarmakta
Nasıl sevmezsin dünyayı
Bu cıvıl cıvıl kuşları
İnsan sever ya hani
Bitmez tükenmez dertlere düşer
Aşk derdi gibi ekmek derdi gibi
Deli gönülde fırtınalar eser
Ramazanpaşa’da boyacılar
Hep böyle sabahları erken erken
5.30’larda koyulurlar işe
Geçim derdi peşindeyken
Ve ben ilk müşterisi birinin
Günaydın derim gülümser yüzü
Uykulu gözleri parıldar
Gerinir güneşe karşı
Yollarda insanlar pür-telaş
Kim bilir nerde çarşı-pazar kuracak
Bir adam bir izmarit alır yerden
Titrer korkarak
Nasıl sevmezsin dünyayı
Bu güzel havaları
Geçim derdini sevda belâsını
Ya cıvıl cıvıl kuşları?

Sizler mutluluğu fallarda arayanlar
Kırlarda papatyaları görmez misiniz?
Bir ceylan saflığında olan çiçeklerden
Fışkıran mutlulukları bilmez misiniz?
Bu çiçeklerin beyazında sarısında
Yıllardır gizlenir gönlü dolduran sevda
“Ya seviyor, ya sevmiyor” çıkar sonunda
Bir ateştir sarar gönlü duymaz mısınız?
Koparılmak hüznüdür ince acıları
Sabah akşam doldururlar güzel kırları
Bir el değmesin, başlar yürek sızıları
İçin için ağlarlar dinlemez misiniz?
Sevsek de, sevilmesek de ne çıkar bundan
Hınç almak niye güzelim papatyalardan
Sabah akşam gündönümünde vazolardan
Sevdamızı fısıldarlar sormaz mısınız?
Şehzade ve meleğin aşkını anarlar
Hikâyemizi alır götürür rüzgârlar
Mevsim mevsim, akşam sabah, hayli zamanlar
Bir ateştir sarar gönlü duymaz mısınız?
Hüznü, korkusu bundandır papatyaların
Ne olur papatyalar hiç solmasın Tanrı’m!

Gönlüm engin bir deniz
Dalgalı azgın deniz
Lâle morunda ölmek
Ah deniz, eyvah deniz
Yüreğe kan salmıştır
Hançer gibi dalmıştır
Lâle pembesinde nem
Beyaz hale olmuştur
Suda burcu lâleler
Bir içim su lâleler
Beyazından utanmış
Kızarmış bu lâleler
Ağlamak sonra gülmek
Lâle, nem, sevmek, ölmek
Biraz kin, biraz sevgi
Hayat böyleymiş demek!

Kokunu dost rüzgârlar gece gündüz taşıdı bana
Kokladıkça uğruna kurban olmak istediğim
Gökkuşağına şiirler gönderen hayal taciri bir şairim
Onca sayısız yıldızın her birinde parlar umudum
Dolunayda gülümseyen gözlerine mahkûmum
Mor dağlar kesmese, okyanuslar tutmasa yolumu
Hiç ummadığın bir anda karşında olacağım
Bayırlardan, kırlardan topladığım sevda çiçeklerini
Ömrümün varı bildiğim bir taneme sunacağım
Korkum yok üst üste geçip giden yıllardan
Aynı dalın iki kızıl gülü olmak yeter bize
Deli ozanın buram buram aşk tüten bütün şarkılarını
Çılgın bülbülümüzden dinleriz her seher birlikte
Ellerin ellerimde, gözlerim gözlerinde
Aşk şerbetiyle yeniden yeniden kırklanırız
Durma rüzgâr, koş rüzgâr uzaklara götür hikâyemizi
Sihirli çiçeklerde renk ol, tomurcuk güllerde çiy
Umutlarının yoluna henüz çıkmış sevdalı gönüllere
Anlat teker teker bir tanemle, bu deli ozanla ikimizi
Bütün Mecnun’lara, Leyla’lara saygılıyız biz
Daha üstün bir aşkı doya doya yaşadık
Birbiriyle beslenen gönüllerimizi ötekine kelepçeledik
Ok menzilinden çıkmış denizi içen akşam güneşine
Bir kere, bir kere daha baktık, görüşmek için el ettik
Hasret ateşlerinin tam ortasına düşmüş âşıklarla birlikte
Sanki güneşle yarışan nice sürü sürü kazlarla
Dağlar ardındaki sevdiğimize selam söyledik
Biz de herkes gibi bir tanem, herkes gibi
Kahırlarla, ayrılıklarla, gönlümüzdeki bayramlarla
Sevdamızı besledik, sevdalımızı bekledik!
14 Temmuz 2007

Kuşların kanatlarında bulutlar
Yağmuru taşıyorlar.
Öne arkaya, sağa sola
Ve hep birden,
Katar katar,
Ufukta kayboluyorlar.
İçimdeki yağmur da öyle:
Ne dindi, ne tükendi!
Durmaksızın yağıyor.
İsyanlar, sevinçler, çığlıklar
Hüzünler, mutluluklar
Dal ucunda yaprak misali:
Solup dökülüyorlar.
İnsanlar,
Bir yol ağzında,
Bir yağmur damlasında.
Bir kuş teleğinde;
Umutlara,
Daha çok umutlara doğru
Yürüyor, yürüyorlar.
28.11.1983

Yalnız ağlamak vardı türkülerimizde
Zamanın tuzaklarından gelen
Hepimiz mutsuzduk düşlerde
Oysa kurtuluyordu ölen
Gücüm yok diyorum, vermeyin bana yük
N’olur bulvarları istemiyorum
İnsanlar var kocaman büyük
Onlar alsın diyorum
Ama gel gör ki aynalara bak
Daha ben ölmemişim
Ölüm bizden uzak
Öylesine ötelerdeki sezmemişim.

Yeniden şarkılarda yaşamak
Seninle olmak yeniden
kahır dolu günlere inat
Oysa bilirsin, yıllardır söylenir durur
Bülbülün vurgunluğu kırmızı gülleredir
benim yalnız sana,
yalnız sana
Serseri tayfaların gözlerinde umutlar
Denizlerde gemiler oylum oylum
sana gelir,
yalnız sana, yalnız sana
Yeniden şarkılarda yaşamak
Yeniden seninle olmak
Gözlerine vurgun olduğum
Gönlümde, can evi’mde
sevda adına söylenir türküler
Kahır dolu günlere inat
Her şeyimsin benim, neş’em, gururum
Gözlerine vurgun olduğum!

Güller bir başka güzeldi o zaman
Bülbüllerin yanması ah ne acı
Ağaçta yapraklar sararır, düşer
Çiçeklerin boynu bükük bir başka
Ümitler yorgun bir rüzgâr eser
Kişiler yollara düştüğü zaman...
Yalnızlık bir sarar, boğar adamı
Şarkılar susar, mutluluk kaybolur
Acı bir senfoni başlar ansızın
Yıldızlara karşı bir adam ağlar
İçini döker, haykırır, bağırır
Kaderine, talihine küfreder
Bir bulut ağar, sevdamıza küskün
Güller bir başka açar da o zaman
Bülbüllerin yanışı ah ne acı
Ağaçta yapraklar sararır, düşer
Ümitler yorgun, bir rüzgâr eser
Kişiler yollara düştüğü zaman!
19 Aralık 1965

Önceleri sezsizce severdim seni
Aramız derya deniz, iyiydik
Bilmem nasıl oldu bir gün
Seni seviyorum dedim
Küsüştük
Hay söylemez olaydım
Çözülen dilim kurusaydı
Aramıza nice hasretlere kanatlanmış
Şu dağlar da girmeseydi
Ne vardı?
Söyle bana sevdiğim haydi söyle
Şimdi nasılsın?
Halbuki ben şimdi
Her şeyi unuttum
Sadece seni sevdiğim
Aklımda!

Gizli sırların açık pazarı
Hatıra defterinden birkaç yaprak
Benim için de ayır, olur mu?
Altında imzam olan
Üç beş satırlık yazımın
Arasında buruşmuş resmim de
Bulunsun
Kurutulmuş güller üstünde
Sevdalı mısralarım da
Okunsun
Düşünüp düşlediğimiz
Bir türlü yazamadığımız
Sözün özü, anlatamadığımız
Her şey şiirdir
Badem gözlü güzel kız.

Duygularımın tuzağına düşmedim daha
Şimdi sen varsın yanımda
El ele, göz göze, gönül gönleyiz ya
Şiir denilen rüyâ uzakta
Acaba diyorum şiir denilen peri
Bir yalnızlık şarkısının adı mı?
Sen yok musun, ortalıkta görünmüyor musun
Bırakmıyor yakamı.
Seninle ruhum aydınlanıyor
Unutulmaz zamanları yaşıyorum
Sen yok musun, ortalıkta görünmüyor musun
Güzelim gökyüzünü bulutlar kaplıyor
Üşüyorum.
Seninle yaşamak
Bitimsiz rüyâlara takılı kalmak
Seninle yaşamak
Ölüm dahil hiçbir şeye aldırmamak…
Bugün nedense
Duygularım şahlanmıyor
Hasrete boyanmış geçen günleri
Teker teker yakmak istiyorum
Gülüm benim
Sensiz olmuyor!
Görüyorsun şiir denilen rüyâ uzakta
Kelebekler gibi uçuyor
Uzanıp yakalamak zor
Sensiz olmuyor!
Ne gündüzler gündüz, ne geceler gece şimdi
Hiçbir şeyin tadı kalmadı
Bir şiirin büyüsüne kapılamadım
Yakamda yalnızlık denilen illet
Dudaklarımda anlamsız mısralar
Zaman bin yıl gibi uzun sanki
Sensiz olmuyor!
27 Nisan 2006

Anılar fırtınası okşuyor yüzümü
Yakamı bırakmıyor tutuyor özümü
Yaşadıklarımız kare kare ayaklanmış
Pencereler kapanmış kapılar dayaklanmış
Seninleyim şimdi dudağımda şiirler
Gül bahçesindeyiz gül kesilmiş sihirler
Sevdalı bülbül sabahın seherinde
Tutuşmuş yine gözlerim gözlerinde
Sevdiğim
Bir tanem
Belli belirsiz yarı aydınlık resimler
Melek orda, Şehzade keyfince gülüyor
Başı dumanlı Aytepe’ler sisler içinde
Sisler içinde iki sevdalı yükseliyor
Ömürlük bahar gönlümüzde düğün bayram
Sonra saçlarına taktığın papatyalar
Çiçek çiçek açan bitimsiz bir destan
Tutuşmuş kalplerimizde yazılıyor
Sevdiğim
Bir tanem
Bir sonbahar sabahına tutunuyoruz
Rüyâlarımızı yeniden yaşamak için
Özlem ateşi düğüm düğüm yüreğimizde
Umut yağmuru damla dalma gözlerimizde
Masalsa masal dolunayda dönüyoruz
Kızıl güneşe beraber gülümsüyoruz
Sevdalı bülbül sabahın seherinde
Tutuşmuş yine gözlerim gözlerinde
Sevdiğim
Bir tanem
13 Haziran 2007

Tekmil ufuklarda koyu bir sis perdesi
Almış güneşi koynuna bulutlar
Ne güneş yakıyor, ne hava açıyor
Dağların doruklarında bulutlar
Almışken koynuna güneşi
Umudu yakalamanın
Bin bir çeşit tuzağını kuruyor
Ha çıktı, ha çıkacak güneş
Derken efendim bir taksi geçiyor
Umutlarla düğümlenmiş hayâller
Teker teker kanatlanıp uçuyor,
Teker teker çakıp çekip gidiyor
Söke’de bir cami avlusunda
Adı sebile çıkmış şadırvanın altında
Kurnalardan oluk oluk sular akıyor
Yeni umutların şafağında bir adam
Abdestini tazeliyor!

Bu kalleşlikler, döneklikler kalksın ortadan,
Sevgi ışıklarını yak artık n’olur Tanrı’m.
Kahroluşlar, aldanışlar silinsin ortadan,
Sevgi ışıklarını yak artık n’olur Tanrı’m.
Dinsin ceylanların gözlerinde ağlayışlar,
Gönlümüzü karartmasın hüzünlü şarkılar.
Bitsin, bunca zamandır bizi saran korkular
Sevgi ışıklarını yak artık n’olur Tanrı’m.
Duyduğumuz derin bir yaradır kâlbimizde,
Gizlesek bile dert okunur gözlerimizde,
Acılarımız bir çiçektir ellerimizde,
Sevgi ışıklarını yak artık n’olur Tanrı’m.
Kahroluşlar, aldanışlar silinsin ortadan
Mutlu şarkılar söyleyelim hep bir ağızdan
Bu kalleşlikler, döneklikler kalksın ortadan
Sevgi ışıklarını yak artık n’olur Tanrı’m.

Çin seddindeyiz canım,
Yeşil ve sisin tam ortasında
Ata yurdumuz uzanıyor az ötede
Sanki avuçlarımızda
Birkaç çekik gözlü bize bakıp gülümsüyor
Belki de bu yaşta, bu sisin arasında
Bunların ne işi var burda diye düşünüyor
Bakışları ikimizde kaşla göz arasında
Biz iki yorgun savaşçı sislerin tam ortasında
Ufka bakıyoruz sanki bir şey arar gibi
Yanı başımızda tanıdık bir ses merhaba diyor
Hasretle hatırımızı sorar gibi
Birdenbire sayısız atların akını başlıyor
Sedlere vurdukça nal sesleri yankılanıyor
Göz bebeklerimizde bayrak açmış Hun çerileri
En önde geleni Çu-Çı'ydı sanki
Kuleden kuleye savaş boruları yeniden öttü
Kum gibi Çin askeri doldurdu seddi
Dağlar ayaklandı yeniden
Güzelim güneş battı
Nasıl da unuttuk dolunayı
Görüyorsun peşimizden gelmiş
Sevdalı yüreklerimizi aydınlatmak için
Dağların en yücesidir dememiş yükselmiş
El ele tutuşmuşuz, ellerin ne sıcak
Omuz omuzayız, gözlerimiz ufukta
Çin seddi uzadıkça uzanıyor
Ayaklarımızın altında
Dudaklarımızda aynı şarkı
“Bu aşka canımı adayacağım” diyoruz
Bir dua olup çıkmış gibi
Çin seddinin her karesine yazıyoruz
Sonra bir Uygur sofrasında
Tahta kaplar içinde
Şükür niyetine dostlarımızla birlikte
Çorbamızı içiyoruz
14 Eylül 2006

Bir dalda iki kiraz gibi,
Salkım saçak yaşamak varken...
Nerden çıktı bu kara bulutlar?
Yaz ortasında ıslanıyoruz.
Kor ateş ayrılıklardan usandım.
Sevdamı değil, karasevdamı
Darağacında görmek istiyorum.
Yüreğimde sayısız deli taylar coşuyor,
Ceylan gözlerine vurgun olduğum.
Bayrak açmış inadım tutulmuyor,
Şimdi görüşmenin tam vakti.
Ne sen saklan, ne ben ebe olayım
Göze gelsin tek tek naz çiçekleri
Pul pul olup dökülsün ayrılıklar...
Bildiğim bütün sayılar da bitti,
Korkunun tellerinden kurtar kendini.
Haydi durma bir sebep de sen uydur.
Sabrım tükendi;
Çık ortaya.
Ay doruktan aşıyor!

Kaderim beni çağırıyor
Anılarda seni yaşamak güç
Güneş bile bırakıp gitti beni
- “Ne olur söyle bana,
O kayan yıldız sen miydin?
Kraliçem, meleğim! ”
İçim içime sığmıyor,
Ağlıyorum!
Sevgiye susamış yaşlar
Tutunamıyor gözlerimde
Hasret yüklü bulutlar gibi
Yıldız yıldız ağlıyorum!
Sen çok uzaklardasın şimdi,
Kraliçem unuttun mu, beni?

Zaman bin kanatlı kuş gibi
Göz açıp kapamadan gelip geçiyor
Bu aramızdaki sayısız çiçek gibi
Anılarımızın aynasında birer birer açıyor
Bakışların canıma can katıyor her çiçekte
Seni kokladıkça yüceliyorum
Gökyüzündeki telli turnalarla birlikte
Adını heceliyorum
Zaman takılıp donacak yakamızda inanıyorum
Aynı resimdeymiş gibi yan yana kalacağız
Mevsimler dönüp gitse de bir tanem
Göz göze, el ele olacağız
Sevdalı gönlüm seninle dolu
Yok musun ölüyorum
Ütülenmiş elbisemde, yıkanmış gömleğimde
Varsan gülüyorum
Es deli rüzgâr es, zamanı katıp önüne
Hangi yöne götürürsen götür
Bahçemdeki biricik çiçeğim, sevdiğim
Ölümsüz gülümdür!
15 Mayıs 2007

Dağlar duman duman, başındaki sisleri
Ömrümün anılarla bezenmiş geçmiş günleri
Yıldırım gibi bir atlı iner yamaçtan
Peşine takmış taşıyor sayısız çiçekleri
Güneş merhaba yüklü yolculuğuna çıkmadan
O yolculukta sen varsın sımsıcak
Gözlerin düşmüş kare kare en aydınlık resimlere
Papatya diye açmış, mor karanfile kokun sinmiş
Vakti gelince sırasıyla değişen mevsimlere
Sabahın çalar saatleri nice kuşlarla birlikte
Rüyâ gibi zamanlar önümde uzanıyor
Hangi yaprağı çevirsem sanki canlanmış resmin
Yüzüme gülümsüyor, saçlarımı okşuyor
Değirmen misali döndükçe gün şeritleri
Görüyorum ellerimde meleğimin elleri
19 Şubat 2007

Sen en güzel şiir,
Sen yediğim ekmek kadar leziz
Sen bildiğim en güzel şarkı
Sen yeryüzündeki meleğimsin!
İnsan sever ya hani
Bir acı sevdaya düşer
Yıldızlarla söyleşir, aşkından bahseder
En doyulmazını yaşar saatlerin
Bütün bir gece sabaha kadar!
Sen inandığım tek varlık
Kanımda ılık ılık duyduğum
Sen en güzel şiir,
Soluk soluğa okuduğum
Mısra mısra yazdığım,
Sen yeryüzündeki meleğimsin!

Sevgi ucu bucağı yok bir dünya
Ufacık bir yürekte gülümseyen
Yaşanan gerçek o ağacın altı
Doğrusu hem özleten, hem özleyen
Sevgi ucu bucağı yok bir dünya
Kızıl güllere düşmüş çiy tanesi
Her yaprağında ölümsüz sevgimiz
Güzel perilerden biri sevdiğin
Sevdalıların bildiği ezgimiz
Kızıl güllere düşmüş çiy tanesi
İçinde gül kurutulmuş mektuplar
Bazen de dizi dizi gözyaşları
Açığa dökülmüş sayısız sırlar
Gönüller arası satır başları
İçinde gül kurutulmuş mektuplar
Sevgi tek kişilik oyunun sonu
Kalpten kalbe uzanan Samanyolu
Umutlara açık huzur kapısı
Hem kardır, hem ilkbahardır, hem dolu
Sevgi tek kişilik oyunun sonu
Hem küt küt yürekler, hem gözyaşları
Sevgi alın yazımızın özeti
İçinde gül kurutulmuş mektuplar
Garip ömrümüzün gerçek lezzeti
Hem küt küt yürekler, hem gözyaşları
Yaşamak dediğin seninle olmak
Sevgi tek kişilik oyunun sonu
Sevgi ucu bucağı yok bir dünya
Kalpten kalbe uzanan Samanyolu
Yaşamak dediğin seninle olmak
Seni seviyorum demenin adı
Lale sümbül asırlık gül ağacı
Kalplerimizde demlenen ezgimiz
Hem Mecnun’un, hem Leyla’nın tanığı
Seni seviyorum demenin tadı
10 Haziran 2007

Ben sana lâyık değilim
Ama sevgine mecburum
Fırçamla da seni çizemedim
Bu kadehler boyu düşünüşüm çaresiz
Bu acı şarkılar seni getirir
Kızıl şarapta yalnızlığım erir
Sonra ellerin
Sonra gözlerin gelir aklıma
Gerçeğe varmaz dilim
Ben sana lâyık değilim
Adın öyle kalır masada
Plâklar kırılır bir yerde
Yüzümde çizgiler belirir kahırlı
Gözlerimde zehir-zıkkım yokluğun
N’olur inan bana meleğim
Gerçeğe varmaz dilim
Ben sana lâyık değilim!

Seni doyasıya sevebilmek
Aşkımızı yıldızlara anlatmak
Kadere boyun eğebilmek
Ve sonra Allahaısmarladık
Gözlerin mi, ellerin mi ne düşlerimde
Ben ve sen, aşkın yorgun adamları
Yalnızlık için yaratıldık
Ve sonra Allahaısmarladık
Elbet seven ağlar
Ağlamak göze yasak değil ki
Lâkin sessizce severek, sonra demek
Allahaısmarladık
Hayat bu, inanmıyor musunuz yoksa
Her şey güler başlar, ağlar biter
Çocuk büyür, adam olur, ölür
Ve sonra Allahaısmarladık
Her şey güler başlar, ağlar biter
Ve ölüm kapını çalar bir gün
Ve hemen dersin sonun başında
Allahaısmarladık

Bu şarkıda buluşmak oh ne güzel
Geleceğe hayâller kurmak
Bu şarkıda yaşamak oh ne güzel
Sana mecbur olmak
Gözlerinin aynasıdır bu şarkı
Yıllanmış şarap gibi güzel
Seni bana getirir
Yelken yelken
Martılardan bahseder bu şarkı
Civelek oynak martılardan
Gülüşen sevişen martılardan
Birer birer anlatır bu şarkı
Senden bahseder bu şarkı senden
Senin güzelliğinden senin her şeyinden
Gözlerinden ellerinden
Sevmenden sevilmenden
Benim her şeyimdir bu şarkı
Ekmeğim ruhum mezem rakım
Benliğim gururumdur bu şarkı
Adım soyadım

Bir mevsim seni bekledim ceylan gözlüm
Çiçekler solup yapraklar uçuşurken
Böyle yorgun, böyle tedirgin değildim
Seni sende severken
Oysa şimdi her şey yerli yerinde
Oysa şimdi yine bekleyenler var
Altın sarısı kuşlar misali
Tutuşup yanıyorlar
Seni düşünüyorum işim gücüm bu
Günde üç övün, beş övün
Belki bir ömür boyu sürecek bekleyişim
Tadı kalmasa da mavi göğün!

Bir gün çıkageleceksin ansızın
Bir kemanın teli kopacak en tatlı yerinde
Zaman duracak, kemancı susacak
Aşkımız söylenecek bir yerde
Bir yerde ağlayacağız beraber
Konuşmayacağız, ellerin ellerimde olacak
Eski bir gramofonda bilirsin
Dokuzuncu senfoni çalacak
Sonra bir rüzgâr esecek
Saçların saçlarıma karışacak
Yanak yanağa, dudak dudağa
Bir yerde ağlayacağız sabah olacak
Bu benim seni özleyişim
Tellerin kopması en tatlı yerinde
Bu senin gelip gitmelerin ansızın
Mahşere kadar sürecek bir yerde
Dokuzuncu senfoni çalacak
Kadehler kırılacak ellerimde
Eski bir gramofonda bilirsin
Aşkımız okunacak gözlerimizde!

Yanağına çiğ taneleri yağan gül
Sayısız dallarda gelin olmuş, oturmuş
Yüreği delik bülbül kavuşmanın derdinde
Tatlı şirin üstelik çılgın kıpkızıl
Gül bir adın tebessüm senin
Çatma kaşını, asma yüzünü
Haydi gül güzelim, emelim, biricik gülüm
Olmazsa olmazım
Gül kopunca dalından
Öleceğini hatırlamadan
Uçar gider bülbülün atlıları
Biricik gülüm,
Alınyazım.

Neye baksam koyu bir yalnızlıktır gördüğüm,
Gönlümde yine eski hüzünler var bu akşam.
Hep dertlerimi söylesem çevremde ördüğüm
Yeni açan güle, öten bülbüle anlatsam...
“Tüm yollar mezara gider, ne çıkar? ” diyorsun
Şiirinde eski sevgiler kalmamış artık
Gönül evreninde sevdamızı gizliyorsun
Susma ne olur, papatyalardan bahset artık!
Bülbüller ve güller ve yollar hiç ayrılmasın
Hüzünlü acılar sarmasın yüreğimizi
Geri kalan günlerimizde ölüm olmasın
Tanrı’ya aşk için açalım ellerimizi.
Söylesem hep dertlerimi çevremde ördüğüm,
Yeni açan bir güle, öten bülbüle açsam.
Neye baksam koyu bir yalnızlıktır gördüğüm
Gönlümde yine eski hüzünler var bu akşam...

Koca dünyanın şafak bekçileri
Yeni dileklerin, sayısız özlemlerin peşinde
Yıldız yıldız gökyüzünü tutmuşlar
Huzur, bal börek
Huzur, kara gülde ak benek
Yaprağa düşmüş çiğ tanesi
Hangi günün hangi saatinde
Akıp giden zamanın neresinde
Bulunmaz Hint kumaşı gibi gizli
Gördünüz mü?
Huzur sinmeli körpe gülücüklere
Güneşi karşılayan bütün pencerelere
Sevgiye susamış toz pembe gönüllere
Konuk olmalı huzur, kalıp oturmalı
Nokta nokta zamanın her karesinde
Her burçta yükselen bayrak olmalı
Duydunuz mu?
Gönlümde huzurun türlü kuşları cıvıl cıvıl
Yeni ufuklara doğru kanat açıyor
Huzur bambaşka, huzur bambaşka
Takılıp kalmış hangi şafaklarda?

İkindi geçince
Yavaş yavaş çöken akşamın sesini
Kısa aralıklarla duyarsınız
Bu ülkede
Bazen kara bulutlar siler gökyüzünü
Arada bir bereket olup yağar
Telgraf tellerinde tüneyen kuşlar
“Gelecek ne zaman? ” diye sayıklar
Umut bağladığımız bu kaçıncı yağmur
Bak işte şimdi sicim sicim yağıyor
Utancından çatlayan toprak
Dirilip şahlanmak için mis gibi kokuyor
Ötede al yazmalım vurgun yemiş
Elleri böğründe Mehmet’im
Nice karlı dağların çilesini çekmiş
Serin serviler altında yatıyor
Beride Çırağan’da masal düğünler
Sosyete eğleniyor
Yediden yetmişe milletimin saf dilekleri
Kan uykusuna yatmış demleniyor
Baba ekmek peşine düşmüş gurbette
Ana kız evde, hem arkasız, hem aç
Sokaklarda çengi köçek çeteler
İlk adımıyla birlikte ölüyor bebeler
Hazırla küheylanımızı kömür gözlüm
Alıp başımızı Kafdağı’na gidelim
Gerekirse bu garip ülke için
Birlikte ölelim
Bütün değerlerimiz elde bir
Kim kime, dum duma günlerdeyiz
Yıllar var ki nedense
Benim ülkemde sabah olmaz
Hep akşamlar yaşanır
Yaşanır hep akşamlar!

Dünya dönmekte
Umutlarımızın ilk sabahında
Açıldık yumak yumak
Seni gördüm
Hazan mevsimine girdi gönlüm
Henüz ilkbaharında.
Uçtum deli rüzgârın önünde bir yaprak gibi
Zılgıt yemiş çorak toprak gibi.
Her şey olur
Ummadıkların bir bir önüne çıkar,
İnan bana dünya bu!
Gün gelir hasta düşersen,
Güvenme hiç kimseye.
Çünkü acıyıp da vermezler
Bir yudum su.
Gelecek günlerim çok karanlık ve karışık,
Seninle de değil artık yıldızım barışık.
Felek bana engel oluyor
Sevdaya kapatıyorum kapılarımı
Bütün zamanları tutmuş endişem;
Dünya bu,
Ya felek dönerse, ya felek dönerse?

Büyük küçük makamlarda masa oldum
Odalarda, sofalarda koltuk oldum
Hoşlandım.
Hamdım: Tohumdan fidana yürüdüm
Piştim: Çiçek çiçek ağaca döndüm
Uslandım.
Onlar, körpe dallarımı acımadan kırdılar
Bir evlek toprak için ateşe verdiler beni
Yandım.
Nedense beni yakan zalimler için
Ala şafakta kurulmuş darağacı olmaktan
Utandım.

Anladım: Bir kere daha güzeldiniz
İlmik ilmik zaman ağlarında
Siz hayatı severdiniz
Anladım: Bir kere daha güzeldiniz
Parklarda çiçek-çiçek
Aşkınız da, sevmeniz de gizli değildi
Senfoniler dinleyişiniz
Şarkılarda tüten özlemleriniz
Anladım: Bir kere daha güzeldiniz
Plâklar sizin için çalardı
Kadehler sizin için kalkardı
Her gün gittiğim bulvar gazinosunda
Anladım: Bir kere daha güzeldiniz
Ayrılığın tadı çıktıkça
Gözümde öyküleşirdiniz
Nerdesiniz?
Nerdesiniz?

Seni ezber etmemiş olsa gözlerim
Sensiz günlerimde isyan bayrakları çekerim
Sesin kulaklarımda çınlamasa sevdiğim
Çılgın bulutlar gibi inciler dökerim
Göçmen kuşlar sazlıkta sıralanıyor katar katar
Anılarını okuyorlar birbirilerine sessiz sessiz
Güneşi yakmayan bir sonbahar gününde
Zaman durmuş sanki bütün saatler nefessiz
Avare iki yaprak uçtu geçti omuzlarımdan
Ayrılık rüzgârlarının yakan tokadı kanatlarında
Aynı noktada kesişse yolları diyorum
Vefadan başka bir şiir olmasa hayatlarında
Sen ve ben, göçmen kuşlar gibiyiz hayatım
Yaşamak denilen değirmenin tuzağındayız
Bir yanda geçim derdi, ötede evlat uşak belâsı
Bülbüllerin konakladığı gül bahçesinin uzağındayız
Seni ezber etmemiş olsa gözlerim
Yıldız yıldız sızlar, dolunayı izler
Göçmen kuşların dönüşüyle birlikte yolumuz
Mum kokulu bir vakte düşer!
2 Eylül 2008

Yüreğimi taktım güneşin peşine
Son kuşlarla birlikte
Özlem ateşimi
Söndüresin diye
Bu bahar bir şey var bizde
İkimizin de gözlerinden belli
Sevda kıvılcımları yüreklerimizde
Delikanlı günlerimizdeyiz sanki
İlk aşkımız parlak ay gibi
İlk aşkımız güneş gibi yakıyor
Bir nar çiçeğinin alında
Yüreğimiz kabarıyor
Sevda tepesi boş değil
Sevda tepesi boş değil
Genç, ihtiyar bayrak bayrak
Nice aşk türküleri yükseliyor
Yüreğimi bıraktım orada
Son kuşlarla birlikte
Özlem ateşimi
Yaksın diye
Sen yoksan, gönlüm daralıyor
Sen yoksan, gözlerim yaşarıyor
Sen yoksan, elim ayağım bitik
Sen yoksan, delişmen yüreğim
Bir zavallı sanki için için ağlıyor
Bir bir topladım bugün
Kafdağı’nda bıraktıklarımı
Kâh Melek’e, kâh Şehzade’ye sordum
Unuttuklarımı
Şimdi aydınlık bir yoldayım
Bekle beni canım
Günbatımında ordayım
Yüreğimi taktım güneşin peşine
Son kuşlarla birlikte!
26 Nisan 2006

Burası sevenlerin tekkesi
Sevda üstüne döner plâklar burda
Burda her şey sevmekten yana
Sevmekle başlar sabah
Şarkılarla yol alır zaman içinde
Sevenler sevişenler
Burası sevenlerin tekkesi
Yollar kısa kısadır gönüller arasında
Şarkılar sevmekten yana
Cümle gözlerde mutluluk parıldar
Burası sevenlerin tekkesi
Sevişenlere barınak
Sevenlere sığınak
Yolcuya durak,
Burası sevenlerin tekkesi
Sev sevebildiğin kadar
Neş’e al sen de payından
Dünya bu, ha geldik ha gideceğiz
Burası sevenlerin tekkesi
Burda hayat başkadır.
Her şey güzeldir insan gözünde
Duygulardan zaman örülür sularda
Burası sevenlerin tekkesi
Sevmek
Sevilmek mi istiyorsun?
Haydi gel!
Burası sevenlerin tekkesi
Burası sevenlerin merkezi
Dünya!

Yollar karmakarışık dostum
Günler ve yıllar, uzayıp giden yollar
Diken diken batarken umutlarımıza
Gün ışığını kaybediyor
Dalda yaprak soluyor
Gözlerim tutsak oluyor
Bakışlarına.
Bir ömrün baharında
Yıldızları saymakla geçti vaktim
Buna bir de,
Aşkım ve toyluğum karıştı
Bakışlarım tutsak oldu
Gözlerine.
Ölümlük kalımlık diye
Resim çekiyor.

Güneşi yakalamak istiyorum
Hangi güneşi?
Yakıp kavuran güneşi.
Hiç olmazsa diyorum;
Kış günlerinde üşümeyelim!

Anamın gayreti, alın teri
El değmedik masalları, ninnileri
Babamın bıktıran sabrı
Sabana yapışmış nasırlı elleri
Ülkemin saf türküleri;
Hünerimin sebebi.
Anam şükre boyanmış bir can
Babam halim selim bir insan
Çiçekli dağlar zorlu yüce
Düşse de kalkar yürür
Ve ninnilerle büyür insan.

Zehir kurşunları gibi Tiyanşan’larda
Ölüm barış güvercinlerinin gözlerindeki acı,
Yakut, Özbek ve Kırımlı balam
Hürriyete doğru, eller Allah’a doğru.
Zaman denilen dişli zalim, intikamcı.
Ve senin gözlerinde yanan ışık
Duvağında hürriyetin izleri
Ne zaman
Kurtuluşa doğru, Allah’a yakın
Hürriyet türküsüne başlayacaksın mabedlerinde?
Ve ay-yıldız,
Tiyanşan’lardaki kan dursun balam,
Kalleşlikler, kahpelikler kalksın ortadan.
Allah’a doğru
Barışın ak güvercinleri
Bir yolculuğa çıksınlar yeni baştan.
Bu sevda şimşek, bu sevda kan, intikam
Beş kuruşluk türkülerce söylenen
Altaylardan Tuna’ya inleyen,
Bir şarkı bu balam...
Kürşad’ların söylediği
Adsızların kükremesi erkekçe
Barışın ak güvercinleri
Bir yolculuğa çıksınlar yeni baştan
Allah’a doğru mertçe...
Zaman dursun, feleğe boyun eğdirilsin
Ve ay-yıldız ve intikam kokusu balam
Dirilsin!
Bozkurt yola çıksın açılsın yollar
Hürriyete doğru,
Yeni sevda türküleri söylensin
Yer çöksün, gök delinsin...
Sibirya çöllerinde vurdular beni balam.
Orospuca vurdular, neslimi kuruttular
Ve barışın ak güvercinlerine duyurmadılar
Mutluluk adına, insan mutluluğu için
Hürriyete ezgiler yaktılar
Ellerimizde prangalar balam
Beni zincere vurdular Taşkent’te
Hürriyet adına hançerlediler
Kızıl köpekler.
Sevda, bu sevda acı sevda
Hürriyet adına, Allah’a doğru
Bu sevda yürek, bu sevda dağ
Bu sevda içimde ateş,
Bu sevda şimşek,
Kalleşçe, orospuca
Hürriyetin gözlerini oydular.
Ben sevdayım balam, hürriyetim
Ak güvercinler beni söyler
Ve aldatılırlar barış adına
Kalleşçe hançerlenirler
- Ama nedendir bilmem -
Söylenir hürriyet adına türküler,
Söylenir hürriyet adına
Eller Allah’a doğru
Türküler
Balam
Türküler! ...
Temmuz 1969

Dar zamanların şarkısını yavrum
Söyleyebilmek oldukça zor!
Kahramanlıklar bu çağda demlenir, çelikleşir
Hainlik denilen şey yanıbaşında
Filizlenir, gelişir
Sonsuz akınlara çıkan
Ölümsüz atlara biner duygular
Yüreğinde biter kımıl kımıl tükenmez arzular
Yatağına sığmaz seller misali akar
Şahlanmış dal uçlarındaki güller gibi açar
Renkten renge coştukça coşar yavrum,
Coştukça coşar
İklimden iklime
İlkbahardan sonbahara
Yazdan kışa
Koştukça koşar.
Tutulmaz kuşlar gibi
Umutların akkınına soyunmuş
Enginlere kanat çırpar
Kim bilir kaçıncı seferdir
Yeniden yarışlarda
Arasan bulacaksın
Uzansan tutacaksın
Kafdağı’nın arkasında
Hem yanar, hem yakar
Ateş gibi
Sevda desem değil
Dert desem değil
Karasevda!

Bir şiirin en güzel yerinde tutulmak sana
Bir şiirin en güzel yerinde duygu sellerinde yıkanmak
Al kınalı keklik seslerinin ardı sıra
Dünden bugüne, bugünden yarına koşmak
Kara gecenin en korkunç yerinde
Tezgâhlardaki bütün korkular boşanmış
Haydi tut tutabilirsen, döndür döndürebilirsen
Göğü dolduran yıldızlar bile korkularından titreşirken
Sayısız çiy taneleri birer birer yere düşüyor
Bir şiirin en güzel yerinde tutulmak sana
Kanayan yüreğimi üşütüyor
Leylâ diyorlardı dün, Şirin diyorlardı
Köroğlu dediğin yiğit kesmemişti daha yolları
Haramîlerin umutları zorlu dağlar ardında pusmuş
Doyumsuz türlü çiçek dallarına takılıp kalmış
Mecnûn diyorlardı dün, Ferhat diyorlardı
Ne olmuş, nasıl olmuş şimdi
Masallar bu güzel insanları koynuna almış
Bir şiirin en güzel yerinde tutulmak sana
Kanayan yüreğimi üşütüyor
Şimdi tutulmaz gönlüm zindanda
Canımı, cananımı arıyorum

Boğazında şal, elinde mendil olmak varken
Hüznümün gözyaşları damla damla düşüyor…
Gökler boşandı sanki ama biz sevdalımla ikimiz,
Özlem yangınlarına düşmüşüz, yanıyoruz!
Hayâl meyal gördüğümüz yok, gökler boşandı
Hüznümüzün gözyaşları art arda sıralandı.
Hasret midir, özlem midir çatlamak üzereyim;
Bu güneş daha kime günaydın diyor, nerde kaldı?
Çilemizin zor yumakları, söyle, ne zaman açılacak?
Hayat su gibi akıyor, üstelik acımasız, farkındayım.
Her yağmur sonu görünecek gökkuşağında umudum,
Bu yağmur durmasa da sonsuza kadar sözümün ardındayım…
Beklemek kalbimi örseleyen sevimli derdim,
“Beklemek ne zor bir şeymiş? ” böyle derdim.
Beklemek en soylu umudum oldu şimdi:
Bir yağmurların dinmesini, bir de ansızın gelmeni…
Her yağmur sonu görünecek gökkuşağında umudum,
Bu güneş daha kime günaydın diyor, nerde kaldı?
Hasret midir, özlem midir çatlamak üzereyim;
Ufukta güneşim göründü, bulutlar aralandı…
2 Kasım 2006

Bu yürek benim değil, senin…
Bu yürek baştan uca sen kesilmiş,
Bu yüreğin gerçek sahibi sensin!
Ne güneş, ne ayla paylaşamam seni,
Gökyüzüne bakmanı bile yasaklayabilirim.
Kıskançlık rüzgârlarına kaptırmışım yakamı,
Başka hiçbir şeye bakma, kapa gözlerini;
Gör beni.
Dalda yaprak, evinde insan, gökyüzünde ay
Kırlarda türlü çiçek üşüse bile,
Üşümüyorum şimdi.
Sevda rüyâlarının birinden ötekine geçiyorum,
Sımsıcak yüreğinle kuşatmışsın beni…
Anlatamamaktan korkuyorum.
Sorular yapışıyor yakama:
Soran, öğrenmek isteyen, doğru sorular
Kendime geliyorum.
Neden on sekizimizde değiliz biz şimdi?
Neden bu yaşın değerini bilmeden büyüdük?
Ne vardı sanki hayat denen ırmakta sürüklenecek?
Ne vardı hemencecik çoluk çocuğa karışacak?
Erkenden?
O günlerin altın rüyâsı, upuzun sürseydi,
Cehennem günlerinde bile cenneti yaşasaydık…
İlk aşk maceramız hiç bitmeseydi,
Güneş ve dolunay, derken bütün yıldızlar,
Umuduna kanatlanmış sayısız kuşlar,
Başı dumanlı ya da karlı, geçit vermez dağlar,
Bin bir çiçekle bezenmiş sonsuz kırlar,
Bu, birbirinden yaman şarkılar…
Ölümüne güzel şarkılar,
Bize arka çıksaydı;
Ne vardı sanki?
Şimdi bir mızrabın vurduğu herhangi bir telde,
Kor ateş sevda yanığı ses olmak istiyorum;
Çekincesiz,
Sana ulaşmak için!
Hasreti olduğum gözlerine,
Doya doya bakmak için!
Yüzümde yüzün, saçlarında ellerim
Yaşamak için!
Neden büyüdük biz, neden büyüdük biz?
Görüyorsun ne gündüz, ne gece bize yetiyor…
Neden büyüdük biz, neden büyüdük biz?
Demlenen aşkımıza zaman yetmiyor.
Yüreklerimizde
Sevdanın binlerce kuşu kanatlanıyor,
Papatya yapraklarında hikâyemizin özeti,
Öyle alımlı, öyle saf ki;
El değmedik hülyâlar bizi bırakmıyor.
Neden büyüdük biz, neden büyüdük biz?
O caddeyi hâlâ dövseydi ayak seslerimiz…
Bir dalda olmazsa olmaz iki çiçek gibi
Sevdalı gönüllere, güneşe ve aya
Gökyüzündeki sayısız yıldıza…
Asırlarca gülebilseydik;
Olmaz mıydı?
O çağda
Damar damar kanımda
Delişmen ruhumda
Baştan başa yüreğimde;
Sen vardın!
Şimdi her yanımı kuşatmışsın ama;
Az geliyor bu, bana yetmiyor.
Yetmiyor meleğim;
Gözlerinde erimek istiyorum.
Biliyor musun?
Hayatımda ne varsa senden geri,
Umurumda değil!
'Berlin Duvarı' da yok şimdi,
Şahlanmış umutlarımızı dizginlesin.
Bir kere sevdim seni,
İlk aşkım benim.
Başım dizlerinde,
Gözlerim gözlerinde,
Bütün zamanlara inat,
Benimle olduğunu bilmek
O kadar güzel ki…
Bu yürek benim değil, senin…
Bu yürek baştan uca sen kesilmiş,
Bu yüreğin gerçek sahibi sensin!
16 Şubat 2006

Düşüncem günlük dertlere çakılı
Duygularım kanatlanıp uçmak sevdasında.
Biliyorum çağ başımı ister:
Yeşilden sarıya, mordan turuncuya
Cümle renklerin girdabındayım.
Zavallı gönlüm kendi havasında!
Gönlüm, aklımla birlikte düşünse,
Bir çok konu kendiliğinden çözülür
Çok iyi biliyorum.
Oysa;
Çağ, dağ dağ üstüme geldikçe
Aklım gönlümü çarmıha germek istiyor.
Benim uslanmaz, yaramaz gönlüm
Köksüz kurallardan kurtulmak istiyor.
Aklım yorgun,
Gönlüm hercai,
Çağ hasta.
Dört yanımda dört tezat:
Sonsuz inanç, ölmez iman gibi
Tutulacak yol, varılacak gerçek gibi
Olmakla tükenmek arasında,
Sonu meçhul arakesitlerde,
Aç kurtlar misali
Huzura muhtacım.
Gönlüm, aklımla birlikte düşünse
Bir çok konu kendiliğinden çözülür.
Dört yanımdan kuşatılmışım,
Bir türlü bırakmıyorlar.

Eğer bir çocuğun olursa
İsmi olsun bana benzesin
Yıllarca sonra duyarsan öldüğümü
Ona benim adımla seslenesin
Sıkı sar onu, bağrına bas
Senden yoksun olmasın benim kadar
Üşümesin, açılırsa yorganını örtüver
Beni görüyordur, rüyâsını bozmadan
Hani saçları da sarıysa eğer
Kâhkül düşürmesine mani olma
Bana yakındır diye, bana benzedi diye
Onu olsun sensiz bırakma, n’olur anla
Bir gün aşık da olursa hiç şaşma
Bir hâlden bilmeze düşerse
Sevilmezse benim gibi n’olur ağlama
Kaderim kaderine girerse
O zaman anlarsın belki beni
Neler çektiğini gördükçe oğlunun
Aşkın ne yaman şey olduğunu
Okursun gözlerinde onun!

Biraz daha yağ ve öğret bana,
Bin bir kanatlı şiirlerle gel.
Hem güneşi, hem dolunayı tak peşine;
Süpür sensizliğimi, yanardağlara bırak
Mutluluk şarkıları yükselsin dilimizden
Bayrak bayrak.
Biraz daha yağ ve öğret bana,
Birlik kelepçesini tak bileklerime.
Hüznümün rengini silmek için,
Bir daha bak gözlerime.
Yüreğim deli taylar gibi coşuyor,
Biraz daha yağ ve öğret bana:
Sevdaya susamış çılgın ırmaklar,
Nereye koşuyor?
Gönlüm seninle doldu birden
İki çift sözünle kanatlanıverdi
Biraz daha yağ ve öğret bana:
Mısra mısra çağla aniden…
Şahlansın yüreğim,
Sevdiğim!
7 Mayıs 2007

İki nehirdik delişmen, sakin birer çizgide
Kimi ağıtlarla, kimi cıvıl cıvıl türkülerle
Akıp gidiyorduk kaderimizin izinde
İki nehirdik kaderimizin izinde
Benden önce, senden sonra
Bir olduk, beraberiz şimdi
Birlik denizinde
Delicesine dörtnala kalkmış atlar gibi
Akından akına sonsuz hayâllerimin peşinde
Yüreğime düşmüş kor ateşler içinde
En çılgın günümde, dingin demimde
Çağlayıp aktıkça seni aradım
Irmak ırmak kaderimin izinde
Seher vaktinden önce yola çıkanlar gibi
Dem tutan şam bülbülleri kamçıladıkça seni
Damar damar kanına sinmiş kor ateşler içinde
Bin bir renkli rüyâlarının şafağında
Yağmurlarla beslendin, rüzgârlarla ses kesildin
Sevdiğini aradın kaderinin izinde
Hasret çöllerinde kavrulan
İki nehirdik kaderimizin izinde
Benden önce, senden sonra
Birlik denizine kavuştuk ikimiz de
Soylu şiirler anlatıyor bizi
Mevsimlerin en güzelinde el eleyiz şimdi
Sevdamız ışıl ışıl gülümsüyor gözlerimizde.
2 Haziran 2007

Bir kutup yıldızı gibi
Gündüz gece hep parlıyor
Öksüz kalan kuzu gibi
Dostlar seni hatırlıyor.
Birlik denizinde yanmış
Dost dost diye ne çok yanmış
Türlü manaya boyanmış
Dostlar seni hatırlıyor.
Bahçe kazdın, toprak eştin
Uğruna ömür tükettin
Dirlik dedin, Türklük dedin
Dostlar seni hatırlıyor.
Başkası ne derse desin
Türkülerin gürüldesin
Cümle dilde, gönüldesin
Dostlar seni hatırlıyor.
Geçse yıllar gün gelecek
Sözün büyür çiçek çiçek
Aşık Veysel yaşar gerçek
Dostlar seni hatırlıyor.
Uzun ince yola koştun
Nice zorlu dağlar aştın
Her çiçekte renk renk açtın
Dostlar seni hatırlıyor.
Garip 
Çölün kızgın güneşi vurur başıma
Yezit kuşları döner ha döner
Bir yudum su, n’olur su
Yüreğim
Yanar yanar kavrulur
Gidin n’olur yezit kuşları
Dudakları çatlamıştır Hüseyin’imin
Tohumu yeşertir su, toprağa kan olur
Kan adamı boğar
Gidin n’olur yezit kuşları
Genç rüyâları boğmayın
Bir daldaki çiçeği kurutmayın
Sizin de sonunuz hüsran olur
Yezit kuşları gidin n’olur
Suya hasrettir Hüseyin
Yezit kuşları kana mı, nedir?
Kan değil, sudur hayat veren
Su damarlarında kan iliklerinde can olur
Hüseyin çölde vurulur
Kanın getirdiği korku
Susuzluğun verdiği intikam olur
Gidin n’olur yezit kuşları!

Gönlümde gönlündeki ümitler yeşeriyor
Gecede ve gündüzde hep sen kesiliyorum
Yıldız yıldız şiirlerime sinen nefes senden esiyor
Sevda ağacımızın dalına teker teker yerleşiyor
O ağaçta çiçek çiçek açan ne
Hikâyemizden ötesi bahane
Birlikte dönülmez yollara düştük
Soylu sevdamızın peşine düştük
Yıldız yıldız şiirlerime sinen nefes senden esiyor
Gönlümde gönlündeki ümitler yeşeriyor
Tereddüdün dağları birer birer yıkıldı
Sevda sahilinde çığlık çığlık seninleyim
Boz bulanık iki nehrin birleştiği o yerdeyiz şimdi
Çılgın deniz martılarla beraber şarkımızı söylüyor
Gözlerime gülümsüyor gözlerin
Gönlümü tutuşturuyor sözlerin
Altın günlerimizde el eleyiz
Güle yangın bülbülün dilindeyiz
Tereddüdün dağları birer birer yıkıldı
Boz bulanık iki nehrin birleştiği o yerdeyiz şimdi
Önümüzde tek yol var avcumuzda yazılı
Hangi falcı bakarsa baksın onu görüyor
Dolunayda bıraktık gözlerimizi aşığa el ediyor
Sevdaya tutkun gönüllerimizi adım adım izliyor
Sen orda ben burada değiliz şimdi
Birbirine bağladık gönlümüzü
Beraber söylüyoruz türkümüzü
Susturmak kolay mı şu gönlümüzü
Dolunayda bıraktık gözlerimizi aşığa el ediyor
Hangi falcı bakarsa baksın onu görüyor
26 Haziran 2007

Özlem sularında yıkanmak ne kadar zormuş, anladım
Kapılar açtırmayan kimsesizliğe katlanmak çekilmiyor
Seninle bir gül dalında olsak da öyle yaşamaya varım
Canımın canı sevdiğim, merhaba efendim
Daha ilk akşamdan yıllarca susuz kalmış gibi özledim seni
Acabalar macabalarla sıkıştırıp sorguladım kalbimi
Dolunayda gördüm hasret ateşiyle tutuşan gözlerini
Canımın canı sevdiğim, merhaba efendim
Sensiz hayat sanki dikenli yolda yürümek gibi bir şey
Öfkeli rüzgâr kesilen anılarımız yaşartıyor gözlerimi
Okyanusun ortasında pusulasız kalmış gemiciler gibiyim
Canımın canı sevdiğim, merhaba efendim
Ah sevdiğim yanımdaysan, penceremizde ışıklar yanıyorsa
İnadına sevdalı Şehzade’yi Kafdağı’nda tutmak kolay mı?
Değme keyfime bir de gökkuşağındaki umutlarımız uyanıyorsa
Canımın canı sevdiğim, merhaba efendim
Yalnızlık ikliminde bekletmedin geldin, sensizliğim bitti çok şükür
Leyla’nın Mecnun’u gibi çöllere düşürmedin beni
Haydi, ısıt ne olur sensiz akşamlarda üşüyen kalbimi
Canımın canı sevdiğim, merhaba efendim
16 Ağustos 2008

Mavi gökyüzü içimdeki huzur
Dudağımda memleket türküleri
Kafdağı’nın üstünde parlayan nur
Yepyeni özlemlerin sancısında
Kuşlarım kanatlanma sevdasında
Bu ülke benim ülkem can pınarı
Anamın babamın ulu çınarı
Sayısız oyunların tuzağında
Anlı şanlı koca aydınlarımız
Son ipteki cambazın kucağında
Bitecek mi umut yürüyüşleri
Kesilecek mi bebek gülüşleri
Atatürk’ün ülkesi Türk ülkesi
Şimdi ayrılıkların peşindeyiz
Küçüldükçe el öpme derdindeyiz
Ses bayrağımız Türkçe tek değil mi
Başka başka diller cakasındayız
Sağlam eve destek mertek değil mi
Ocaklar söndürme çabasındayız
Adam sayılma fiyakasındayız
Bu mu insan hakları dedikleri
Dudağımda memleket türküleri

Sayısız kiraz çiçekleri gözlerini yüklenmiş gözlerimde
Umutlarının en beyaz giysilerini kuşanmışlar yine
Sevdalı sesini fısıldıyorlar tek tek durup dinlenmeden
Çığlık çığlığa soruyorsun; “Nerdesin, Şehzade’m? ” diye
Ben de dal uçlarına astım umutlarımı ceylanım
Şu serin dağ yelleri estikçe olur da sana getirir diye
Birden bire ses kesilişini unutur muyum hiç
Hele hele “Ben de! ” deyişini?
Her çiçekte senden kokular
Dağ nergislerinde, pembe hatmilerde
Gökyüzünde bir tutam bulut yok
Güneşim gözlerimde
Zaman bizden yana biliyorum
Bizim rüyâlarımızı örüyor durmadan
Sayılı günleri tüketiyor tek tek
Yaprak yaprak çeviriyor usanmadan
Türkuazlarını giyinmişsin bugün yine
Kulaklarında güneş renkli altın küpeler
Gözlerini yüklenmiş kiraz çiçekleri kıpır kıpır
Ah, bir de “Seni seviyorum! ” deyişin
Yalnız değilim, seninleyim bir tanem
Sonsuza kadar seninleyim,
Dağ yellerini özgür bıraktım şimdi
Göğsümde dolanıyor çekincesiz
Saçlarımı dilediğince karıştırıyor
Kanım coşuyor, ayaklanıyor
Keyfim yerinde!
8 Mayıs 2010

Bana kesilen ceza, cezaların en güzeli
Çektikçe kalbim şenleniyor
Elimde sevdiğimin eli
Efsanemiz demleniyor
Allah’ım şükürler olsun sana
Ayrılıklar yakamı bırakmayabilirdi
Her gün günaydınlarla doğan güneşim
Gözlerime bakmayabilirdi
Nefes nefese sabahın serinliğinde
Gül dalındaki bülbülüm şakıyor
En güzel sevda şarkıları
Kalbime akıyor
El ele, göz gözeyiz bir tanemle
Sonsuz bir şarkının satırbaşında
Yepyeni umutlar heyecanlandırıyor bizi
Yakıp yıkan günler sabır taşında
Allah’ım şükürler olsun sana
Nefes nefese sabahın serinliğinde
El ele, göz gözeyiz bir tanemle
Kalbimiz vuslatın seherinde
Bir tatlı huzur kuşatmış ikimizi
Yüreğimizde delişmen ırmaklar çağlamıyor
Kafdağı’nda yıldız yıldız ışıklar
Melek ve Şehzade ağlamıyor
Senede bir günler geride kaldı
Allah’ım şükürler olsun sana
Gurbet günlerimiz yaşanmamış bir masaldı
Bir tanem anlasana
Elimde sevdiğimin eli
Efsanemiz demleniyor
Bana kesilen ceza, cezaların en güzeli
Çektikçe kalbim şenleniyor
12 Nisan 2007

Tut ellerimi sevgilim
Seninle olmak bir başka
Tut ellerimi sevgilim
Ellerim derbeder oysa
Ellerimin kocaman oluşu bu
Tut ellerimi sevgilim
Yalnızlık kapılarına atma beni
Gecelerden korkuyorum
Sensiz olduğum geceler öldürür beni
Geceler büyütür yalnızlığımı
Tut ellerimi sevgilim
Bir de sen vurma
Vurma bir daha ölmek istemiyorum
Tut ellerimi sevgilim
Atma beni karanlıklara
Bırakma korku sinmiş gecelere
Tut ellerimi sevgilim
Ne olur tut ellerimi
Tut ellerimi sevgilim
Bu eller, bu sensiz şehir
Sarı sarı yanan lâmbalar
Gülen, ama ölesiye gülen insanlar
Çalışan, ölen insanlar
Tut ellerimi sevgilim
Ben başıboş, ben kimsesizim
Tut ellerimi sevgilim
Ne olur tut ellerimi
Korkuyorum beter olası yalnızlıktan
Tut ellerimi sevgilim!

Şimdi aramızda
Beni sana yaklaştıran bir şey var
Sevda değil, kara sevda gibi
Karlı dağları aştıran
Bir tanem, eşim, sevdiceğim
Önce bir kaç mektup, resim
Taşınan, dondurulan özlemler
Sabırsız rahmet yüklü yağmur gibi
Sonra sonra düğün dernek
Burca çekilen bayrak
Doyumsuz rüyâlarda yaşamak
Boğuşmak, koşmak
Beni sana yaklaştıran bir şey var
Aramızda doğan
Sevda değil, kara sevda gibi!
Şimdi aramızda, yuvamızda
Sıcak cıvıltılar, paylaşmalar
Biraz sana biraz bana benzeyen
Asi oğlum, duygulu kızım
Karanfil kurusuna yatmış hatıralar
Gelincik kesilmiş umutlar
Acı, tatlı, mayhoş havalar
Benek benek düşmüş hayatımıza
Derken
Yaşlanmışız, uslanmışız
Saçlarımızda değişik renk cenkleri
Sevgi selleri, sonsuz sevgi selleri
Görüyorsun ya bir tanem
Eşim, sevdiceğim
Şimdi aramızda
Beni sana bağlayan çok şey var:
Sevda değil, kara sevda gibi!

Şimdi yanımda bir resmin var
Gözlerinde sevdalı bakışlar
Sanki Şehzade’ni arar gibisin
Saçlarında ömrümün özeti papatyalar
Sınırsız ufuklarda gezer gibisin
Umudun parıl parıl yanıyor gözlerinde
Alp dağlarından döner gibisin
Saçlarında ömrümün özeti papatyalar
Şimdi yanımda bir resmin var
Hangi aralıkta Şehzade’ne göndermişsin kim bilir
Gönlümde boy boy nice hatıralar
Saçlarında ömrümün özeti papatyalar
Resimdeki kız ebedi aşkım, sevdiğim
Gözlerindeki kederlere dayanamam
Şimdi hem senin, hem benim saçlarımda aklar
Oysa kalbimizde yaşayan hâlâ o deli çocuklar
Şimdi yanımda bir resmin var
Gönlümde ihtilale hazır zamanlar
Hep tek umudumdun uzanmak istediğim
Saçlarında ömrümün özeti papatyalar
Sevdamızın ilk günlerindeyiz şimdi el ele
Dilimizde altın zamanlarımızın şiiri
Gündüzleri güneş, geceleri dolunay bizimle
Saçlarında ömrümün özeti papatyalar
Şimdi yanımda bir resmin var
Gönlümde yaşadığımız nice bayramlar
Arada karanfil kokulu zamanlar
Saçlarında ömrümün özeti papatyalar
9 Aralık 2006

Sen bana kalbini verdin
Ben sana aşkımı verdim
Ödeştik!

Saçların kıpkızıl
Kor ateşin rengi gibi
Görünce güneşin batışını
Saçlarından tutasım geldi.
Sevda tuzağına düşmüş gözlerin kapkara
Umut umut yağacak yüklü bulut gibi
Görünce akşamın karanlığını
Gözlerini gözlerime
Alasım geldi.

Altın renkli bir güneş ısıtırdı
Sevda nedir bilmeyen yüreğimi
Bütün rüyâlarımı kuşatırdı
Gökyüzüne asardım yüreğimi
Altın renkli bir güneş ısıtırdı
Masal devleri kuşatmış dünyamı
Dağlar ardında sanki özlediğim
Bir ses ansızın bölerdi rüyâmı
Geceleri yıldız yıldız gözlediğim
Masal devleri kuşatmış dünyamı
Şehir uzak hiç bilmediğim bir yer
Kulaklarımda babamın sözleri
Okuyup adam olunacak meğer
Gözlerimde ışıl ışıl gözleri
Şehir uzak hiç bilmediğim bir yer
Yüreğimde umut yüklü türküler
Güller içinde bir genç kız gülümser
Hislerimi tutuşturan türküler
Başımda sevdamın rüzgârı eser
Yüreğimde umut yüklü türküler
Gül bahçesi ilk buluştuğumuz yer
Küçük ev, haziran öğle sonrası
Dudağımızda sımsıcak izler
Sanki silindi yerle gök arası
Gül bahçesi ilk buluştuğumuz yer
Yanaklarımız gelincik tarlası
Nefesimizde ilkyazın kokusu
Bağlanınca iki gönlün arası
Bitimsiz sevgiler kucak dolusu
Yanaklarımız gelincik tarlası
İlkbahar sinmiş sabahlar tutkumuz
Gözlerimiz kilitli tanyerinde
Bülbül sesinde saklı umudumuz
Demlenir aşkımızın seherinde
İlkbahar sinmiş sabahlar tutkumuz
Aklımızdan çıkar mı lise yolu
Meraklı gözleri nazar boncuğu
Sayısız ayak izimizle dolu
Bizi süzen şipşirin kız çocuğu
Aklımızdan çıkar mı lise yolu
Gözleri Alp dağlarında olanı
Balkonda kaderini yazan kızı
Ah, asma güllerin dalda solanı
Yüreğimde sızım sızım ilk sızı
Gözleri Alp dağlarında olanı

Bu sabah içimde bir başkalık
Duygular bir başka biçimde
Ağaçlarda serçeler ötüşür
Sevişirler güneşin ilk ışıklarında
Oto’lar, Cadillac’lar geçer yanımdan
Toprak bir hoş kokar yağmur sonu
Herkes kendi işinde
İnsanlar mes’ut
Yollarda insanlar
Durmaz, bitmez, usanmaz
Gelir giderler.
Gelir giderler.

Laleden, gülden, papatyadan, mor karanfilden süzülen
Saçlarındaki bahar kokuları gönlümü tutuşturmalı bu akşam
Çözülüp açılan dilimde mısra mısra yaşadığımız hayatın izleri
Sevdalı kalplerimizi birbirine kavuşturmalı bu akşam
Sevda köprüsünde düğün dernek kurulmuş, şenlik var
Birbirine dalmış bir çift gözde sevdamızın resimleri akıyor
Nefes nefese olduğumuz zamanlar yakamızda
Gün ortasında gül dalında çığlın bülbülün aşkımızı şakıyor
Sensiz bir başıma dinlediğim şarkılar ağır mı ağır bir tanem
Gözlerime gülümseyen Haziran güneşi bile kalbimi ısıtmıyor
Ellerin ellerimde değilse, yoksan yanımda inan sevdiğim
Temmuz ortasında kızgın çölde olsam da üşüyorum
Ah sevdiğim, ne dersen de, onca söz kâr etmez bana
Ne yaparsın, hayat bu böyledir diyemiyorum
Sensiz geçen her dakikam zindanım olup çıkıyor şimdi
Bütün saatlerimi gökkuşağının altında yaşamak seninle
Geceleri yıldızlar gibi umuttan umuda göz kırpmak
Tek dileğim bu
Söyle bana sevdiğim
Çok mu?

Bir kara gözlü ceylan seker dağlarda
Sevdalısına yanar yakılır
Türküler söyler ayrılık adına
Yüreciği yanar kavrulur
ve dağda kurtlar ulur
kurtlar anam
Telgraf tellerinde tüner kuşlar
Akşam olur döner kuşlar
döner anam
Elleri boş, dilleri söylemez
Bir kara gözlü ceylan ağlar dağlarda
Yıldızlardan haber sorar
Postacı bu dağa hiç uğramaz
Utancından birer birer yıldızlar kayar
kayar anam
Bir kara gözlü ceylan seker bu dağlarda
Can evi’nden avcılar vurur
Avcılar zalım olur
zalım anam
Gökte yıldızlar kayar
Fadime unutulur
Ham meyvanın yarısı sana, yarısı bana
Fadime’m
Bir gün elbet seni de hatırlayan olur!

Bir uğultudur yükselen şehrin sokaklarında
Uzaklarda düdüklerini çalar bekçiler.
İki kaldırım arasında dönen sarhoşlar
Gecenin içinde bir parlar, bir sönerler.
Delicesine umutlar sarınca insanı
Okşar gibi olurum ay yüzlümün saçını
Ve insanlara dost bu sonsuz akşamları
Her defasında yeni baştan yaşamak isterim.
Siyah perdelerin ardından bakınca şehre
Korkunç hayâller girer düşlerime
Karanlıklar bulaşır elime, yüzüme
Gecenin gözlerinde ölürüm.

Seninle el ele olmak, en güzeli bu
Kafdağı’nda bıraktığımız umutları çekip almak…
Sabırla en çetin kayaları bile deler su;
Elde var bir: Dileğim Ferhat’ın olmak.
Sabah yıldızı beklemekten usandı mı?
Kulağı yerde nergisin sıkıntısı ne?
Gece nöbetçisi kesilen gözlerin yandı mı?
Elde var iki: Dileğim Kerem’in olmak.
Gözlerimde umudumun türlü rengi parlıyor,
Kalbimde özlem ateşleri alev alev yanıyor.
Bulutlar rengini ne kadar keserse kessin;
Sonunda gökyüzü yeniden mavileşiyor…
Umut, efsane sevdamızın tetikçisi
Anaç güvercinler gibi kanatlanıyor…
Kafdağı’nın doruklarında bir tanem,
Mutluluk bayrağımız dalgalanıyor.
Yollarımızı kim tutarsa tutsun, Ayvaz’ım var
Korkum yok eşkıyadan, haramiden…
Soylu süvarilerim mor dağları aşıp geçiyor;
Elde var üç: Dileğim Köroğlu’n olmak.
Sen ve ben, el ele tutuştuğumuz gün
Özlemdi, elemdi, kederdi ne varsa bir tanem,
Yıldız yıldız yakamızdan usulca kayıp gidecek;
Elde var dört: Dileğim ebedî Şehzade’n olmak.
Sevda köprümüz yeni baştan kuruluyor,
Delişmen yüreğim yine tutulmuyor.
Sihirli anahtarım cennet ya da cehennem de olsa;
Elde var beş: Dileğim Deli Dumrul’un olmak.
4 Nisan 2007

Fazilet seninle anlam kazanır
Cumhuriyet seninle ulvîleşir.
Atatürk’üm bile
Sen anlattıkça,
Her gün yeniden doğar;
Ölümsüzleşir!
Hemen dört mevsim
Çevrende binlerce çiçek
Hangisine doyabilirsin?
Sen,
En güzelin tarifi
Öpülesi ellerin sahibi
Öğretmenim.
Asırlardır
Bir türküdür söylenir:
“Ananın birse,
Öğretmenin bindir yavrusu.”
Değil mi?
Sen,
Şanlı zaferlerin,
Ulu Önder’lerin
İlmin, fennin, tekniğin
Güzel yurdum,
Türkiye’min
Hamurunda mayasın.
Asırlardır
Bir türküdür söylenir:
“Ananın birse,
Öğretmenin bindir yavrusu.”
Değil mi?
Sen,
Aydınlıkta güneşim
Karanlıkta kutup yıldızım.
Sen,
En güzelin tarifi
Öpülesi ellerin sahibi:
Canım öğretmenim!

Ben garip bir adam, sevdalı değil
Kara sevdalı.
Yenik, ezik, ne derseniz deyin
Ben garip bir adam, sevdalı değil
Kara sevdalı!
Seni bu şehirde tanıdım
Bu şehir seninle güzeldi
Seninle açardı papatyalar
Saçlarında rüzgâr rüzgâr hasretler
Ne çıkar gitsem
Şehzade’n var!
Ve şimdi yine bu şehirdeyim
Bu nankör şehirde
Bütün papatyalar solmuş
Bütün gerçekler yalan üstüne
En güzel şarkılar bile acı,
Yabancı!
“Sensiz yaşamak
Yaşamak değil, inan olsun! ” derdin,
Bak yaşıyorsun ya, işte gülüyorsun
Mes’utsun!
Yarın bu nankör şehri terk edeceğim
Üçten dokuza şart olsun
Bir daha dönmeyeceğim!

Dolunayın eli kulağında çıkagelir şimdi
Sen görünmüyorsun, nerdesin?
Avare gönlümü taktım Anka kuşunun peşine
Yol, iz bulup sana gelsin diye.
İçimde umut kınasıyla boyanmış tuhaf bir his var
Teker teker hangi yıldıza baksam sen görüneceksin.
Sabah yıldızının yapayalnız kaldığı her seherde;
Nerde kaldın Şehzade’m diyeceksin.
İnci mercan gökkuşağı şiirleri yazmaktan usandım,
Haddime miydi benim yıldızları yakalamak?
Bilmem ki, ne yaptım, ne işledim, neye aldandım?
Kaderim olup çıktı sensizliğime ağlamak...
Yalnız, senli umutlarımı suya sele vermedim daha
Mor dağları, okyanusları, hele o ağacın altını unutamadım.
Nedense dolunayda da gülümsemiyorsun şimdi,
Kim bilir kaç yıl oldu ellerini tutamadım.
Dolunayın eli kulağında çıkagelir şimdi
Gözlerine vurgun olduğum...
Senede bir günlerde bile görünmedin,
Öldün mü, kaldın mı? Söyle bana nerdesin?
İçimdeki umut pınarlarının tükeneceği yok
Mavi gökyüzünde, yağmur yüklü bulutlarda sen varsın.
Dolunayın eli kulağında çıkagelir şimdi;
Biliyorum ne zaman başım dara düşse duyarsın...
Dur hele, dur hele bir tanem, gözleri yolda olanım,
Dolunayın eli kulağında çıkagelir şimdi...
Kalbimi ayrılık ateşleriyle yakan yâr,
Penceremde bir kuş var: Geldin mi?
(8 Mart 2014)

Siyahla beyazı karıştırınca
Yanlış çekmişim kaderimin ipini
Zorlu Kafdağı’nın ardında
Hapsetmişim sevdiğimi
Kemiklerim nasıl sızladıysa soğuktan
Yüreğim de buz kesti ayrılıklardan
Biri ötekinden habersiz Melek ve Şehzade
Yüreklerine taş bastılar yaşadıklarından
Zaman turna kanadına takılı değil
Göz açıp kapayana kadar geçsin
Sanki kulağına üflenmiş
Kurşun gibi yüreğimize işlesin
Sonra kapılara çıkmalar acaba diye
Adım seslerinde kalbimizde kıpırdamalar
Bütün sevda şarkıları umudumuz olmuş
Bir köşede için için ağlamalar
Mevsimler gelip gitmiş
Yıllar bütün ağırlığıyla kuşatmış ikimizi
Cümle ağaçlar çiçekten çiçeğe geçmiş
Dolunay sessizce dinlemiş hikâyemizi
Umutsuz bir umudun peşine düşmüşken
Sanki bir mucize oldu
“Merhaba! ” diyen güneşim
Pencereme doğdu.
9 Şubat 2008

Kalbimin en ulaşılmaz köşesine
Nakış nakış işledim ismini
Baharın yeşili, göğün mavisi gibi
İlktir böyle aşkımı itiraf edişim
Delişmen mısralarımda.
Biz ikimiz, el ele, sular seller gibi
Pencereleri güneşe bakan bir evde
Bir ömrü birlikte yaşamak için
Sımsıcak iklimlere gidecektik
Böyle karar kesmiştik, ne oldu?
Bize yasak mı mutlu günler
Salkım saçak umutlarımız nerede
Sırası mı şimdi ayrılmaların
Gönlüme kor ateşler düştü
Gözlerim yanıyor!

Suya şerbetlenmiş ateşler gibi
Alev alev yanan gül aşksız kalmaz
Sonsuz bir rüyânın nakışındayız
Kaderlerimizin akışındayız
Uzak mor dağlarda sis mis yok şimdi
Alev alev yanan gül aşksız kalmaz
Suya şerbetlenmiş ateşler gibi
Yeni bir kitabın ilk harfindeyiz
Gökkuşağı renklerinin peşinde
Bir resimde gülümser gözlerimiz
Şiir kesilmiş soylu sözlerimiz
Narçiçeği gibi umutlarımız
Gökkuşağı renklerinin peşinde
Yeni bir kitabın ilk harfindeyiz
Ellerin sımsıcak avuçlarımda
Kader çizgilerimize dalmışız
Yeni açmış mor karanfiller gibi
Umut umut sevdalı güller gibi
Sonbaharmış umurumuzda değil
Kader çizgilerimize dalmışız
Ellerin sımsıcak avuçlarımda
Günaydınların yaşama sebebim
Sevdiğim biriciğim gözbebeğim
Deniz orda öylece uzanıyor
Meraklı martılara nazlanıyor
Gökyüzü desen tutulduğum mavi
Sevdiğim biriciğim gözbebeğim
Günaydınların yaşama sebebim
Kalplerimizi tutup bağlamışlar
Adını kaderime dağlamışlar
Uzak mor dağlarda sis mis yok şimdi
Senden başka okuduğum yok şimdi
Gözlerinde bıraktım gözlerimi
Adını kaderime dağlamışlar
Kalplerimizi tutup bağlamışlar
18 Haziran 2007

Yağmurlar yağıyor meleğim, yağmurlar!
Şimdi sen yalnızsın, ben yalnızım...
Damla damla düşen her tanecik
Bizim şarkımızı söylüyor bak
Duyuyor musun?
Yağmuru seviyorum,
Seni arıyorum hüzün kesmiş damlacıklarda
Yanı başımda kaldırımlar uzanıyor.
Sana tutkun yüreğimle birlikte
İliklerime kadar ıslanıyorum, ne çıkar?
Yağan sensin ya, meleğim.
Ne olur
Bir ömür boyu yağsın bu yağmur,
Hikâyemizi anlatsın yaprağa, toprağa
Dayamış başını camdan bakan bir kıza
Islanmaktan korkmuyorum...
Bir ömür boyu yağsın bu yağmur,
İşlesin iliklerime kadar.
Yeter ki yağan sen ol meleğim,
Yalnızlığımız yıkansın!

Dört yanımda tümen tümen endişeler:
Bozguna uğramış yüreğimde,
Binlerce soru kanat çırpıyor.
“Koca dünya sonun mu geliyor? ”
Çağın tezadı okunur ufukta,
Sanki dillerde bir masaldır söylenir
Orda, burda, şurda
Gün geçmez,
“Hürriyet! ” isteyen sesler yükselir.
Biliyorum: Ah, yerde kalmaz!
Bu gidişe koca dünya dayanmaz
Ötede Bulgar yine kan kusuyor
“Hasret Trenleri” daha kaçıncı seferde?
Asya’da kan gövdeyi götürüyor
Kardeş, kardeşin peşinde.
Biliyorum: Çağ, çıkarlara gelin olmuş
Kapılmış gidiyor tufan tufan sellere
Dört ufukta onca kardeş unutulmuş
Gönlümüz onlarla birlikte.
Adı ister Müslüman olsun,
İster Misket, Özbek
Sonuçsuz bir hiç uğruna
Buncasına kardeş kanı dökmek,
Ne demek?
İnsanın insana duyacağı sevgi
Koskoca bir hayâl miydi?
Hürriyet denilen gerçek,
Yoksa bir masal mıydı?
Biliyorum: Ah, yerde kalmaz!
Bu gidişle de koca dünya iflah olmaz.
Yanarım yok yere ölenlere
Ağlarım boynu bükük yetimlere
Bakakalırım hasret yüklü trenlere.
Dört yanımda endişeler:
Korkunç devler gibi kol geziyor.
Durmaksızın kanayan yüreğimde,
Binlerce soru kanat çırpıyor.
Hürriyet denilen gerçek,
Yaldızlı bir masal mıydı?
İnsanın insana duyacağı sevgi
Kuru bir hayâl miydi?
Anlıyorum, görüp yaşıyorum:
Çağ yedi başlı bir ejderha olmuş
Susamış kan içer.

Ali’yi ünlerdi anası durmadan
Hep yarım kalırdı oyunumuz
Şikâyetçiydik akıp giden zamandan
Bükülürdü boynumuz
Mahallemiz temizdi
İnsanları durmaz çalışır
Ali’yi anası döverdi
Ona herkes acır
Saklambaç oyununa doymazdık
O ağaç senin, bu köşe benim
Sonra “birdir bir” der atlardık
Artık geçti o günlerim
Bayramlarda elbiselerim
Pırıl pırıl olurdu
El öpünce ceplerim
Şeker ile dolurdu
Şimdi ne Ali var, ne anası
Geçen günlerimiz bir masaldı
Değişti yaşamanın manası
Hatıralar Kafdağı’nda kaldı

Durmaksızın
Başımın etini yiyorsun
Bana;
“Dişini sık! ” diyorsun
Sıkamam ki...
Çünkü ihtiyarım
Ağzımda dişim yok.
Var, denginle oynaş
Seninle ben
Çıkamam ki...

Dağları devirmek kolay şimdi,
Yanımdasın!
Papatya kokulu akşamlar tükenir mi hiç?
Canımdasın…
Bu ömür bize yetmez,
Günler uzamalı, yüzyıl olmalı…
Sevdalı akşamların başında,
Kalplerimiz coşmalı!
Bin beyaz turna umut,
Kör zamanlara inat, el eleyiz.
Gökkuşağı renk renk;
Göz gözeyiz…
Damarlarımızdaki sıcaklık neden?
Gözlerimiz gülüyor şimdi.
İsterse kader en yapışkan ökse olsun;
Kim tutar bizi?
Gül bahçemizde her sabah iki çiçek açar,
Biri sen, öteki ben…
Dolunayla dost, güneşle arkadaş;
Geceden gündüze akar sonsuza kadar!
Zor zamanlara dönmek mi bir daha?
Her mevsimi beraber yaşamak varken?
Günaydınlarla uyanmak bir ömür;
Güneşimiz doğarken!
Seninleyim canım, kanındayım
Unutulmaz bir şarkıya dönmüşüm yüreğinde.
Seninleyim canım, yanındayım
Ellerin ellerimde…
Sonsuz bir şarkıyız biz,
Yüzyıllar geçse de unutulmayacak.
Hem dolunayda, hem güneşte;
İkimizden izler kalacak…
Bin sevgiden, bin isyana döndük zaman zaman
Zalim avcının tuzağına düştük…
Gökkuşağındaki renklere tutunduk yeniden,
Sevgimizi bölüştük!
Her mevsimi beraber yaşamak varken,
Zor zamanlara dönmek mi bir daha? Asla!
Bütün zamanlarımı tutmuşsun sen yâr;
Mahşere kadar!
30 Ağustos 2006

Kapkaranlık bir gecedir,
Hayatım hep bilmecedir.
Korkunç bir sancıdır doğum;
Bunda ben yokum, ben yokum!
Kederin şaklar kırbacı
Ağır sür be arabacı!
Gözlerimde bir ağırlık
Güllerde bu ne sağırlık?
Bari bir işe yarasa;
Çevremde uçan yarasa.
Yüreğimde mıh çakılı,
Beynimde hançer sokulu.
Katar aşımıza zehir,
Tek sesle horlayan şehir.
O zehirde teselli yok,
Bu yürekte tecelli yok!
Lâle, sümbül her şey susmuş,
Demek, kırık hayat buymuş.
Gelen geçti, geçen gitti,
Sevgi dolu günler bitti.
Kabaran dalgalar gibi
Kederler oyar kâlbimi.
Beynimde hançer sokulu,
Yüreğimde mıh çakılı!
Nerede o şuh çiçekler?
Aşka koşan kelebekler?
Kavuran sancıyı tattım.
Kâlbimi ucuza sattım.
Sonsuz rahmetmiş unutmak,
Ömrün bereketi unutmak.
Olanı biteni unuttum
Şimdi hürüm, çok mes’udum!
23 Mart 1982

Gözlerim gülüyor ya şimdi, senden
Mutluluk üstüne bütün türkülerim…
Hasret şarkılarının tamamı geride kaldı,
Dolunayım doğuyor erkenden…
Çiçeklerin rengi mi değişti ne?
Yepyeni renkleriyle açıyorlar.
Havadaki, daldaki bütün kuşlar,
Senden bana, benden sana uçuyorlar.
İnanır mısın? Kalbim bile gençleşti;
Nabzımı sayıyorum sen, sen diye atıyor…
Takvimden tek tek düşüyor ayrılık günlerimiz,
Biliyorum güneşim de erkenden batıyor.
Mutluluktan uçuyorum, canlar canımı buldum,
Yürüyüşüm de başkalaştı farkındayım.
Söz verdim sana sensizliğimiz bitecek diye,
Ucunda ölüm olsa da sözümün ardındayım! ..
Mutlusun ya, gözlerimden biliyorum
Gülerse benimlesin.
Vuslat şarkıları dilimizde;
Biricik sevdiğimsin!
8 Eylül 2006

Düşünüyorum seni geceler boyu
Hayâller kuruyorum geleceğe
Alı al, moru mor duygular
Sökülüyor söküldükçe
Bir evimiz oluyor deniz kıyısında
Kumsalda günlerce geziyoruz
Sevişenler görüyoruz adım başında
Mutluluğa eriyoruz
Sonra denizde sandallar mavnalar
Uçuşan martılar gökyüzünde
Ne kadar sakin dalgalar
Ellerin ellerimde
Söz ediyoruz gelecekten
Çocuklarımız olsun diyoruz
Bir gün çalıyoruz felekten
Sevdikçe seviliyoruz
Noktalar noktalara
Sen noktalara karışıyorsun
Başını alıp gidiyorsun uzaklara
Niçin beni terk ediyorsun
Bu rüyâ böyle biter
Bizler, yalnız bizler sevilmeyiz
Acıdır noktalı bitimler
Mutluluğa eremeyiz.

Gül bahçemde
Bir bülbül dolaşır her gün
Nedendir bilmem
Sevda türküleri söyler
Kafdağları düşer aklıma
Yatağına sığmaz delişmen ırmaklar
Kalbimde meleğim ağlar
Yollar, ah biliyorum
Bütün yollar sana uzanıyor
Zor dönemeçlerin en ucunda
Umudum görünüyor
Gül bahçemde
Bir bülbül dolaşır her gün
Nedendir bilmem
Sevda türküleri söyler
Sorar yoklarım yüreğimi
Derdin nedir diye
Geceden gündüze tutunurum
Güneşten dolunaya uzanırım
Başımda dinmez fırtınalar
Bir de üşüyen ruhum
Sevda türküleri söyler
11 Şubat 2007

Bana “Mutlu musun? Neden? ' diye sormuştun bir gün,
Bu sevda şarkıları da nereden çıktı böyle?
Sevildiğini biliyorsan, sevdiğine inanıyorsan,
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
Kafanda ve kalbinde sevdiğin varsa yirmi dört saat,
Yağmurlar yağdırıyorsa ondan gelen küçük bir söz,
El ele tutuşup ıslanıyorsanız sokak sokak,
Sesi çın çın kulaklarında “Dur saçlarını kurutayım! ”
“Yağmurdan ıslanmışsın, üşütürsün! ” dendiyse sana;
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
İnancın tartılmazsa ne teraziyle, ne kantarla
Yanıyorsa kalbinde yeniden özlem ateşleri,
Onu anmakla kalmıyor, anında arıyorsan
Ah, bir de onu seviyorsan
Ah, bir de onu seviyorsan
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
Yaşanmamış zamanları kurşuna dizmek istiyorsan,
Berlin duvarının ötesinde yaşamak, yaşamak değil bir tanem
Özlem mevsimi geçsin, vuslat mevsimi gelsin diyorsan;
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
El ele verdik, en zorlu bilmeceyi çözdük
Yıllardır hapsedilen ruhum özgür şimdi
Yaşanmamış zamanlara yandık, ah yandık diyorsak;
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
Bazen aklın, kalbinden önce gidiyorsa
“Bırak artık, akıl ne lazım bize?
Gözlerimiz konuşsa fena mı olur? ” diyorsan,
Üstelik güneş ve dolunay da bizim için yarışıyorsa;
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
Üstelik sen varsın yanımda, bana cesaret veren,
Göz bebeklerimde karanfil renkli zamanlara gülümseyen
Artık rüyâ müya görmüyorum, bu bir rüyâdır desem
Seninleyim canım ve gittikçe ıslanıyoruz
Kulaklarımda çın çın sesin; “Dur saçlarını kurutayım! ”
“Yağmurdan ıslanmışsın, üşütürsün! ” diyorsan;
Şarkılara, türkülere bağlanmaz da ne yaparsın?
Mutluluk nedir dense, ne anlarsın?
5 Ekim 2006

Yüreğim bütün insanlarla beraber
Sımsıcak duygularım sizden yana
Kar kuşlarına umut bağladım
O küçük, şirin, haberci kuşlarla
Gönlümü avutan yazlarla, kışlarla
Nice yıllar yaşadım.
Dorukların başındayım
Sormayın kaç yaşındayım
Yağmur yağar sel olur
Nice yarlar yıkılır
Dallarıma kar basar, çığ düşer
Yeniden başlar tarifsiz ayrılıklar
Gönlümde bin türlü tasa
Doyumsuz hasretlerle yaşarım.
Yanı başımda, yakınımda
Nice göçerler eğlenir
Gün döner, mevsimler geçer
Al kundaklara bebeler belenir
Onlar büyür, ben yaşlanırım
Göçerler döner, ben uyanırım.
Ali Dayı’nın kartal yuvası köyünde
Davullar dövülüp, kazanlar kaynadıkça
Zeynep’in ellerinde tel tel kınalar
kalbinde umutlar demeti
Gelin çırak çıkacak, yürüyecek alaylar
Yürüyecek alaylar
Şenlenecek yeni saraylar.
Yüreğimde üzüntünün çetin yumağı
Görüyorum şimdi
Çok, çok aşağılarda
Top top, yumak yumak olmuş ağaçlar
Şu garip, bembeyaz akşamlarda
Ateşten sakınıyorlar
Demirden korkuyorlar.
Gökyüzünde duman duman bulutlar
Oralarda, çok uzaklarda
Sonsuz güzellikler adına
Bir açılır, bir kapanır ufuklar,
Yalnız benim gönlümde
Korkunun ince telleri depreşir
Dal uçlarımda endişeler
Yapraklarım yerinden oynar
Korkusuz gecelere hasretim
Bin türlü umutla kahır arasında
Dorukların başında yaşadığım
Bu gelen şimdi kaçıncı sonbahar?

Hatırlar mısın son yolculuğumuzu
Tek tek bıraktık şehirleri ardımızda
Kimseler sezmedi yokluğumuzu
Sıra dağlar kaldı arkamızda
Kurtulduk bütün bağlarımızdan
Renkli bir duman tüttürdü bacasından vapur
Denizi köpük köpüktü İzmir’in
Dalga dalga üstümüze geldi aşkımız
Bir tutam yosun, yeşil mi yeşil
Ellerin bileklerine kadar suda
Seninle yarışlardayım
Atıldık denize
Kıyısında İzmir’in
Ne İzmir’in imbatı dağıtır saçlarımı
Ne de Aydın’ın dağ-vadi rüzgârı
Gözlerimde hayâllerimin cengi allı pullu
Fazla ısındı sular, bağlarımız koptu.

Bütün yolların sonunda
Sana rastlayacağıma eminim
Bir ben varım yeşillere selâm duracak
Aşkın en güzelinde yaşamak seninle
“Ömrüm seni sevmekle nihayet bulacak”
N’olur bir daha beni bu şarkıda dinle.
Yaşamaktır seni ömrümce yalnız seni
Bir dileğim varsa kalbimde taşıdığım
Sana yazmak şiirlerin en güzelini
Sonra bir şarkı var onda seni andığım.
Yalnız seni düşünmek yalnız seni duymak
Her gün seninle uyanmak uykularımdan
İlk kez sevdanın en doyulmazını tatmak
Yalnız senin ateş saçan dudaklarından.

Ah bu gönlüm, delişmen gönlüm kanatlandı yine
Duman duman uçmak istiyor
Mor dağlar, okyanuslar, yolunu kesse de haramiler
İbrahim gibi yanmak istiyor
Uzun süren bir rüyâdan uyandık
Yedi uyurlardan biri gibi
Onca yıl boş yere yandık
Yanardağlardan biri gibi
Şimdi sevdalı kelebekler misali uçuyoruz
Bin bir renkli çiçekler bizim için açıyor
Zor yolun sonunda el ele tutuşuyoruz
Yıldızlar elmaslarını üstümüze saçıyor
Korkmuyoruz şimdi karanlık geceden
Güzelim güneşli günler avcumuza düşmüş
Kalplerimizde o gecenin yağmuru inceden inceden
Kafdağı’nın ardında bıraktıklarımız kara bir düşmüş
Sen gönlümdeki şenliğin gerçek adısın
Seninle hayat tek kurnalı bir çeşme
İçtikçe doyamadığımsın
Kadınımsın
Ah bu gönlüm, delişmen gönlüm kanatlandı yine
Duman duman uçmak istiyor
Mor dağlar, okyanuslar, yolunu kesse de haramiler
İbrahim gibi yanmak istiyor
17 Nisan 2007

Şimdi sevişme vakti be gülüm
Şimdi en uzak umutlara uzanmak gerek
Yaşamak dediğin ne ki
Şimdi sevişme vakti
Sevmek düşüncesi sarmışsa yüreğini
Kanının her hücresi kımıl kımıl oynuyorsa
Gözlerinde çakan nice şimşekler
Sana yeni korkular vermiyorsa
Ser ortaya benliğini
Gözün kesiyorsa
Aklın ve kalbinle birlikte
Yepyeni umutların peşinde
Geçit vermez yüce dağları aş
Yaşamak dediğin ne ki
Şimdi sevişme vakti
Karanfil kurularına sinen sevdalar
Sarı güller gibi köşe bucak saçılmalı
Dizginlenmiş bütün sevdalar
Özgür kelebekler gibi kanatlanmalı
Yaşamak dediğin ne ki
İki gönül bir olunca
İnsan
Yeni sürgünler gibi boy atmalı
Geçen zamanlara inat
Gürbüz ağaçlar gibi gelişmeli
Salkım saçak kavuşmalı
Yaşamak dediğin ne ki
Şimdi sevişme vakti

Yol arkadaşlarımla birlikte
Gecenin ipini tutup elimizde
Önümde ay, peşimde yıldızlar sıra sıra
Cümlemiz sana geldik
Sen yoktun.
Daha demin buradaydın
Bunu biliyorduk.
Ama şimdi nerdesin, neden yoksun
Yıldızlardan hangisinde bıraktın gözlerini
Yoksa ayın öteki yüzünde misin?
Bütün dostlarım gün batımlarında
Sevgilerini anlatıyorlar birbirlerine
Ama benimki kazılı duruyor
Koca bir ağacın gövdesinde
Kaderin elinde.
Cilve mi, naz mı bu yaptığın senin
Verilen sözler tutulmaz mı
Sonsuza kadar da olsa bekleyecektin
Her sözün başında öyle demiştin.
Gönlüm darda
Ay küstü gidiyor
Yıldızlar sensizliğime ağlıyor
Demek ki her zaman
İki kere iki dört etmiyor.

Bir gün sana benimle gel desem
Mutluluk şarkılarını dinlemeye
Elimden tutup korkusuz
Gelirdin değil mi?
Kırda otursak sevdalı bir ağacın altına
Başını göğsüme dayasan
Ve ben saçlarını okşasam
Seviyorum seni derdin değil mi?
Sahil boyunda gezerken
Mutluluk şarkılarına katılsak balıkçıların
Bir şarkı da ben söylesem
Ne güzel sesin var derdin değil mi?
Sonra bir sandalla gitsek ta uzaklara
Bir rüyâ gibi gözlerine bakarak
Beni seviyor musun desem
Evet derdin değil mi?

Bin bir renge boyanmış
Hüznümün gri kuşları ufukta
Ay göründü dağları aşamıyor
Başı duman duman karlı dağları
Geçit vermez dağları ben de gördüm
Dizginsiz çelik sularda yıkandım
Sönmedi hırsımın kor ateşleri
Açık koyu bin bir renge boyanmış
Hüznümün ala kuşları ufukta
Ay göründü dağları aşamıyor
Delikanlı yüreğim tutulmuyor
Çıldırtmasın beni delişmen sular
Rüzgârlar aşkımızı tartışmasın
Aramızda kalsın gizli sevdamız
Hiç kimse bilmesin kurt kuş duymasın
Türkülerde söylenmesin ne çıkar
Bizim destanlık hayatımız mı var
Çekilsin yollarımdan karlı dağlar
Yıkacağını yıkar götürür su
Unutulmaz aşklar yaşar doğrusu

Ne o?
Niye ve kim için ağlıyorsun şimdi?
Neden bu gözlerinden döktüğün
Sıra sıra inciler
Neden?
Sil gözlerini, topla incilerini yerden
Bağla mendiline
Ve yolla sevgiline
Seni ansın, aşkınla yansın
Diye değil mi?
Ve şimdi neden,
Kime gülüyorsun?
Neden ışık ışık gözlerin,
Neden?
Hemen şimdi
Bütün ışıkları bir noktada,
Hatta bir kibrit başında topla,
Dileğinin mumunu yak
Ve onu da sevgiline yolla.
Yolla hatırlasın seni,
Bilsin kimi sevdiğini.

Ben sen
Biz siz
Ve sonra;
Rabbena hep bana
Kural olan gerçek bu
Değiştiremezsiniz!

Sevginin en güzel yankısını buldum gözlerinde
Anladım bir kere daha seninle varım
Canım, ciğerim, aziz bildiğim her şeyim
Seninle varım, yalnız senin için yaşarım
Artık dursun zaman, dönmesin dünya
Ceylan gözlerinde erimek istiyorum
Bir mutlu gecenin seherinde
Gözlerimi seninle kapamak istiyorum
Bu güçlü oluşum seninle başladı
Gözlerimdeki mutluluk senin içindir
Kuşların şakıdığı sevda türküleri
Ceylan gözlüm içindir
Kahroluşlarım bitti artık
Yıldızlarda değil umudum
Seni buldum en güzel gecesinde mavinin
Seninle varım, seninle yaşarım!

Yıllar var ki çocuğum anlayamazsın
Annenle ben, ikimiz hep hayâller kurduk
Senin içindi bütün hazırlıklarımız
Bekledik seni, falcıya divan durduk
“Gelecektin.” Bunu biliyorduk
Falcı kadın da öyle diyordu
Bıçak yemiş kanıyor şimdi anılarımız
Ya çocuğum işte hep seni andık
Senin için yandık, yandık
Annen maviş elbiselerini işledi ilkin
Ben maviş beşiğini hazırlarken
Tükenmez derecede mesuttuk
Yıldızlar gülümsedi yüzümüze
Sabırsızlandın sen, yalnız daha erken
Daha hazırlanmadık biz hani çantan
Nerde defterin kalemin?
İşte çocuğum öylesine bekledik seni
Niye gidip de ağlattın bizi?
Ortalık kar, tipi, bütün yollar kapalı
Yıldız yıldız geceler de bitti
Sonunda sen doğdun çocuğum
Sen doğdun ama ölümüne
Ebenin kollarında soğuk bedenin
Ağlamak girdi şimdi öykülerimize
Zaman kötü, kader gülmedi yüzümüze
Sen, sen niye ölümü tattın bizden önce
Acelen neydi be çocuğum?
İşte çocuğum bak elbiselerini görüyor musun,
Yoksa sen de çaresizliğimize ağlıyor musun?
Ağlamak var kaderimizde biteviye
Ağlamak var gecemizde gündüzümüzde
Şimdi gün bir başka doğuyor üstümüze
Bir başka haberler getiriyor bize
Senden çocuğum... Teselli oluyoruz
Biz seni güneş ülkesinde biliyoruz
Sen ağlama çocuğum bizim yalnızlığımıza
Annenle biz şimdi hep seni anıyoruz.

Senin elin-ayağın kaşın gözün
Neden böyle kirli çocuk?
Kırlarda papatyalar
Ve ümitlerin fışkırmasıdır lâleler
Neden böyle elin-yüzün kirli çocuk?
Gecelerin korkulu karanlıklarından
Bir kervan ilerler sana doğru
Yıldız yıldız kayar ümitler
Suna’n gelin olur yüreciğin kavrulur
Seni okutmadılar mı çocuk?
İlim adına poz satan aydınlar
Aydınlar, ah yüreksizler, korkaklar!
Düşünceler içindesin, çağlar boyudur karanlık
Kavalın bir ayrılık türküsüne başlar ve sürüne
kurt gelir
Ah o zâlimler, düşmanlar, aydınlar
Başına belâ kesilir
Saflığın öyle güzel, öyle alımlı
Ümitlerin kapanmasıdır gelincikler
Seni okutmadılar mı çocuk?
Aydınlar, ah yüreksizler
sana boyun büktürenler!

Geçip gitmek kader, bu bizim alınyazımız
Dünya birbirimizi gördüğümüz ilk aynamız
Dün gibi aklımda seni seviyorum deyişlerimiz
Üşüdükçe sarıldığımız karakışımız, sımsıcak yazımız
Anılar denizindeyim bugün boğazıma kadar
Avare bulutlardan gözlerime gülümser gözlerin
Kalbimde gelgitler ilk günden bugüne sıra sıra
Kaderimi çizen kılavuzum ellerimde sımsıcak ellerin
Dönüşü olmayan sevda yolunun iki yolcusuyuz
Gecede ve gündüzde kalbindeyim, kalbimde sen
Kimsesizlik kapılarını beraber kapattık teker teker
Gökyüzü mavisine çivili bir tutam mutluluk desen desen
Korkuların alaca yüzü tutunamaz kalbimizde
Hiçbir kurşun yetişemez umutlarımızın ardından
Sonuna kadar birlikte olmak ebedî tutkumuz
Sevdalı güneşimiz her gün doğar dağlar ardından
Kumaşımızın dokusunda günaydınlarımız, merhabalarımız
Tükenmez bir sevda kokusu kuşatmış ikimizi
Dakika ayrılıkların sonunda söylediğimiz tek türkümüz:
“Çok özledim seni, çok özledim bir tanem! ”
26 Ekim 2008

Dünyanın dört yanında dört kol çengi kalleşlik,
Bana yaptığını sana yapmakla ödeştik.
Sevgi nerde, dostluk ne? Bunları soran var mı?
Çıkmaz yola düştük, dar sokakta cebelleştik.
Cilve sende, naz sende, surat sende be gülüm,
Yangın yerine düşen gönlüm tutuşmuş korda.
Eğilmiş dallardan imdat bekleyen bülbülüm,
Umutlarım tükenmiş, akıncılarım zorda…
Sevgi ve dostluk kalmamış şu dünyamızda,
Yürekli çocuklarımız kurtların ağzında…
Beklenen kurtarıcı gelmeyecek mi daha?
Sıkışıp kaldık kaç çapraz ateş arasında?
Diyemedin diyeceğini değil mi şair?
Olmazsa olmaz sevgi ne bir yel, ne bir seldir.
Havada bulut yoktu, nerden çıktı bu yağmur?
Yaşamak anlatamadığın şey değil midir?
Yürekli çocuklarımız kurtların ağzında,
Eğilmiş dallardan imdat bekleyen bülbülüm.
Nerden çıktı bu yağmur? Bulut yoktu havada;
Tutuşmuş korda yangın yerine dönen gönlüm.
Ekim 2005

Bu şehrin kaderi bu
Ağlayan gülen insanları
İskelede sefere hazırlanan bir gemi
İnsanlar var dolduran rıhtımları
Geceleri yıldızlar dökülür sahile
Evlerde ışıklar bir yanar bir söner
Tarih olan, tarihe karışan sevgiler
Sahilde bütün ağrıların diner
Hani ya senin de bir sevgilin vardı
Seviyor diye övünüyordun
Dün Coni’sine giderken gördüğün
Aldırma, bu şehrin kaderi bu
Gazinolarında cazlar orkestralar
Batakhanelerinde kumar
İnsanı deli eden uğultular
Bu şehrin kaderi bu

Yalnızım
Doğan güneşe bakamıyorum
Bir merhabanı olsun alamamaktan
Korkuyorum
Parlak dolunaydan çekip aldım gözlerimi
Sanki kara kedi girdi aramıza
İkimizin resmini görememenin ağrısı içimde
Anlasana
Yağmur yüklü bulutlar dizi dizi
Sırılsıklam ıslatacakları birilerini arıyor
Şemsiyesiz yakalanmayayım diye
Kaçıyorum
Rüzgârın kanatlanmasını istemiyorum
Hele alnımda yüzümde dolaşmasını asla
Senli zamanlarım iz düşürmüş içime
Ellerinin sıcaklığı saçlarımda
Sahildeyim
Çılgın martılardan korkuyorum bir tanem
İçimde bin bir umut, bin bir çığlık
Şarkımızı söylüyorum gözlerimde nem
Ağaçta yaprak, dalda çiçek
Anılarımızı yeşertmiyor
Bütün kuşlarım da vefasız çıktı sevdiğim
Senden hiçbir haber getirmiyor!
21 Ocak 2009

Karşı yatan kara dağlar aydınlanınca
Cümle âlem uyandı.
Göğsü al kınalı bülbül öter ötmez
Soylu atların akınları başladı.
Bilinmez ufukları tutacak gibi
Kurt kuş, dahi börtü böcek seslendi
Tavla tavla taylar kişnedi
Taze akınlara çıkacak gibi
Karşı yatan kara dağlar aydınlanınca
Tavla tavla taylar kişnedi
Başladı akınları soylu atların
Bereket yüklü ufuklara doğru
Bütün dudaklarda aynı nida:
Cümle yeni günlere merhaba!
Merhaba, merhaba dağa taşa!
Merhaba, merhaba kuşa kurda!
Gizlenmiş bir gümüş taç gibi
Umut, bilinmez ufuklarda!

“Ey yâr! ”
Nakış nakış kalbimdesin
Senden uzak bir iklimin tam ortasında
Aklım fikrim sende yine
Hüzünlerimiz tutuklanıyor ufuklarda
Canımın içi
Çık gel ısıt beni
Yüreğimde sensizlik sızım
Biricik sevdiğim
Sevdan keskin kılıç
Ruhumun kapılarında bayrağın asılı
Aklıma düştün yine bir tanem
Gökyüzünde göründükçe resmimiz
Sevdanın mührü üstümüzde kalmış
Canımın içi
Çık gel ısıt beni
Yüreğimde sensizlik sızım
Biricik sevdiğim;
“Ey yâr! ”
20 Eylül 2008

Gözlerinde gri bulutlar gibi acabalı bakışlar,
Tereddüt pınarlarında mı yıkandın yine?
Sonbahar fırtınalarına yakalanmış yapraklar gibisin,
Takılmışsın doludizgin kanatlanmış deli tayların peşine.
Biliyorum, gönlünde alev alev kor ateşler var,
Gözlerine özlem yağmurlarının izi düşmüş.
Bir avuç gökyüzü yeter hem sana, hem Şehzadene;
Bu hem gerçek, hem de sihirli bir düşmüş.
Sevda masalının her iki kapısı açıktır ikimize,
Sevgi ağacının dalında parlayan çiçekler gibiyiz.
Bin bir renkli kanatlarına mutluluk elbiseleri giydirmiş,
Biri ötekinin izinden giden kelebekler gibiyiz.
Bir avuç gökyüzü yeter hem sana, hem Şehzadene;
Biri ötekinin izinden giden kelebekler gibiyiz.
Bütün sevda masallarının hemen hepsinde,
Sevgi dünyasını süsleyen çiçekler gibiyiz.
Sevda masalının her iki kapısı açıktır ikimize,
Takılmışız doludizgin kanatlanmış deli tayların peşine.
Tereddüt pınarlarında kır testini sevdiğim,
Vurgunu olduğum gözlerinle bak sevdalı gözlerime!
12 Aralık 2008

Şükür,
Yolumun üstünde bekleyenim var.
Teşekkürler sana Tanrı’m, teşekkür!
Demek güneş eskiden de bu kadar parlakmış
Demek gökyüzünü süslüyormuş sevdiğimiz yıldızlar
Demek çılgın bülbül hiç kesmemiş şarkımızı
Nasıl da unutmuşum, nasıl da unutmuşum?
Çiçekle arı gibi yaşamak varken,
Zamansız esince deli rüzgârlar
Delişmen yüreklerimizde sıralanmış
Dipten doruğa öfke kesilen arzular
Karanlıklarda kalakalmışız.
Ne bir iz, ne bir ses
Umudun zerresi düşmemiş avuçlarımıza
Nedense bir türlü beklediğimiz haber de
Konmamış kuşlarımızın kanatlarına
Sonra birden bire bir şey oldu
Hiç ummadığım bir zamanda
Zorlu dağların doruklarında
Beklediğim ay doğdu
Gerçi dualarımı hiç terk etmemiştim
Ellerimi her açtıkça Tanrı’mdan
Seni dilemiştim.
Yüreğim ışık ışık
Gözbebeğim gülümsüyor.
Şükür,
Yolumun üstünde bekleyenim var.
Teşekkürler sana Tanrı’m, teşekkür

Bilmedim anlayamadım
İnsanlar da mı değişti?
Yaşamaktan zevk almadım
Gitti... Gidiş o gidişti!
Hani nerde sevdiğimi
Gözde sis göremiyorum
Nerde bak hayâllerimi
Kaybettim bulamıyorum...
Yaşıyoruz... Yaşamaksa,
Bu acının sonsuz adı
Kaderim hep ağlamaksa,
Kalmadı hayatın tadı.
Sevmek de haramsa eğer
Niye bu aşk yaratıldı?
Şimdi sustu bütün renkler
Kâlbim mahzun kanatıldı.
Söyleyin suç mudur sevmek?
Sevene zincir vurulur.
Sevda olmaz heves demek
Günü gelir de sorulur.
Öz sever, övgü yakarsın
Yoksa kanun mu değişti?
Isırırlar bir bakarsın
Gece dönüp gün erişti!
Fakat alınyazım sev der
Niye değiştirmediniz?
Allah bile güzel sev der
Neden gizleyemediniz?
Neden aldattın yâr beni?
Herkes duymuş aşkımızı
Kâlbimde severken seni,
Yarım kestin şarkımızı...
Buncadır ben hep aldandım
Baharda kışta çamurda
Tatlı sözlerine kandım
Yoğrulduk aynı hamurda.
Hayat dedi say gün dedi
Zalimmiş aldattı beni
Sevmek dedi bir gün dedi
Nafile bekletti beni!
23 Şubat 1964

Bir bahar akşamı
Son şarkılarını tamamlarken kuşlar
Bana dönmelisin
Ellerinde papatyalar
Yalnız beni düşünmelisin
Her şeyden uzaklaşmış bir hâlde
Son şarkılarını tamamlarken kuşlar
Beni öylesine bir aşkla sevmelisin
Hem
Doğru çıkarsa papatya falları
Biliyorum sen geleceksin
Eğer dönersen
Bir bahar akşamı
Habersiz bir zamanda
Saçlarımı okşamalısın
Her şeyden uzaklaşmış bir hâlde
Hür duyguların eşiğinde
Bana dönmelisin
Islığında mutluluk şarkıları
Ellerinde papatyalar
Benim olmalısın

Uzun soluklu beklemeler, sensiz günler, aklıma ökse kaderim;
Muhteşem dolunayımız ne seni, ne de beni bilecek.
Muhteşem bir sevdanın birer şiiriyiz biz
Gözlerinden seni okuyorum
Kızıl gül dalında şakıyan bülbüller gibi
Dudağımda sözüm bitmeden seni dinliyorum
Ah, neden bilmem ikimizde
Sen orada, ben burada karanlığa sinmiş gölgeler gibi
Nice alçak yüksek çatılara sinmiş hayallere döne döne
Bıkıp usanmadan birbirimizden saklandık!
Sensiz ne sabahın ne akşamın tadı var
Kalbimdeki hüzün tarlalarında kızıl laleler açıyor
Hasret iplerini düğüm düğüm kim bağladı böyle
Dolunayım gözlerime gülümsemiyor nedense
Umutlarım sabahyıldızı batar batmaz yitip gidiyor
Sırtımı döndüm bütün okyanuslara, küstüm şimdi
Yaşamaktan bunlar değildi ne benim ne senin muradın
Uzun soluklu beklemeler, sensizlik günlerimiz,
Kalplerimize saplandıkça sızlatan hançerlere dönmüş
Umudum başımın üstündeki yıldızlardan da yüksekte
Gözlerine nasıl erişebileceğimi kestiremiyorum
Daha dün gencecik birbirine yangın iki sevdalıydık
Ufuk ötesinde nasıl buluşabileceğimizi çözemiyorum
Sana sonsuza kadar düşkün sevdalı Şehzade’nim yine
Dolunaya iz düşürmüş gölgenden gözlerim seni okuyor
Kalbimi sızlatıyor gözlerinden damla damla süzülen
Yüreğimi yakıyor
Günü gelecek bu gel geç ömrümüz de bitecek
Gündüz geceyi izleyecek, güneş yeniden doğacak
Dolunay daha kim bilir kaç aşığa gülümseyecek
Ah sevdiğim ne seni, ne de beni hiç kimseler bilmeyecek.
Bilsen sevdiğim; «Bir tanem sabahyıldızına,
Ben onu izleyen güneşe benzerim.
İkimiz de aynı şiirin son sözündeyiz,
Ah nerdeyiz, ah nerdeyiz? »
(22 Haziran 2014)

Aklımdan geçen şiirimi bir türlü yazamadım gitti
Ne tutkunu olduğum gözlerini anlattım, ne sımsıcak ellerini
Yoluna ömrünü serdikçe Kafdağı’nda zincirlenmiş Şehzade’ni
Delişmen şairinin çektiklerini bir türlü çözemedim gitti
Yıllar kurşun menzilindeler gibi çok çabuk akıp gidiyor
Sayısız anılarımızı gizleyen mevsimler birbirini iteliyor
Gök mavisine yakışan beyaz bulutlar aniden grileşmiş şimdi
Neden, nasıl oldu ki desem de bir türlü sezemedim gitti
Bütün şarkılar sarsıyor varlı varsız saatlerimde âşık kalbimi
Kapılara takılıyor gözüm, acaba çıkıp gelen sevdiğim mi diye
Bülbülünü bekleyen gül dalına astım hiç sönmeyen ümitlerimi
Resmimizi dolunayın aydınlık yüzüne bir türlü çizemedim gitti
Ah aklımdan neler neler geçiyor sevdiğim, neler geçiyor
Kalbimde yatağına sığmaz nehirler, nice çavlanlar açıyor
Hür ufuklarda göçmen kuşlar gibi diyar diyar seninle
Çat kapı el ele tutuşup bir türlü gezemedim gitti
Bu akşam, gam yükünü yüklenmişim yine sevdiğim
Gri bulutlar bağladı umuttan başka renk bilmez gözlerimi
Uzanıp giden okyanusların, ufku tutan mor dağların
Korkuluktan farksız tuzaklarını bir türlü bozamadım gitti
Yok yok aldanmışım, şimdi kalbim yerinde duramıyor
Nefes nefese rüzgârla bir gelen kokunu içtim yudum yudum
Nemlenen gözlerindeki incileri yol yol bırakma sakın, e mi
Ateşteki çılgın korlar gibi kalbine bağlandığım umudum!
27 Ağustos 2008

Damar damar kanıma işleyen sensizliğim
Hüznümün şiirini bir türlü yazamadım
Kalbime yumruk yumruk vurulan sensizliğim
Alnımın yazısını ne yapsam bozamadım
Baskın yemiş nice avare kuşlar peşimde
Delişmen rüzgârlarla savrulan sensizliğim
Sanki çöldeyim ağır korkular yüreğimde
Yeniden yanışlarla kavrulan sensizliğim
Sensiz gecemde sayısız yıldızdasın şimdi
Öfkeli dolunayda kurulan sensizliğim
Ya çık gel ya resmini gönder yeter bana
Kader diye alnıma vurulan sensizliğim
7 Mayıs 2007

Evimin bahçesine
Pıtrak ekeceğim
Arasına demirotu serpeceğim
Yanına kaşaklarla birlikte
Sayısız yandak dikeceğim
Zira cümlemiz
Hatıra yüklü o günlerde
Sonsuz ufuklar arkasından
Geleceğe koşarken
Düşe kalka
Kırlarda nefes nefese
Tükenmeyen çocukluğumuzu
Kuşanmış yaşarken
Daha mutluyduk.
Zaman bir ok atımı
Türlü dertler peşinde eriyor
Şimdi çiçeğe durmuş ömrüm
Yükselen medeniyetle birlikte
Kör, sağır ve dilsiz
Beton yığınları arasında
Sıkışmış tükeniyor.

22.06.l989

O atlardan tekinin binicisi olsaydım
Düşmana çalardım, basardım kılıcı
O atlardan tekinin sürücüsü olsaydım
Düşmana kan kusturur, bildirirdim acıyı
Atlılar, giden atlılara katıldılar
Atlılara katıldılar giden atlılar
Nal seslerinde dünya titrer gibi
Çanakkale ufkuna aktılar, aktılar.
O atlardan tekinin binicisi olsaydım
Düşmana kan kusturur, bildirirdim acıyı
O atlardan tekinin sürücüsü olsaydım
Yok sayardım sancılı dünyayı
Akından akına ben de koşardım
Düşman tek tek düştükçe
Yerimde duramaz oynayıp coşardım
O atlardan tekinin binicisi olsaydım!
Atlılar, giden atlılara katıldılar
Atlılara katıldılar giden atlılar
Gördükçe kıskandım, tutamadım
Atlılara katıldılar giden atlılar
Atlılar, giden atlılara katıldılar
Nal seslerinde dünya titrer gibi
Çanakkale ufkuna aktılar, aktılar...

Özgür bulutları gördüm mavi gökyüzünde,
Birbirleriyle yarışıyorlar.
Bazıları tutunup kalmanın telaşında,
Bazıları da öne geçme savaşında,
Umutlarına uzanmak için olmalı;
Dilediklerince at koşturuyorlar!
Ama yine de yağmur olup yağıyorlar...
Düşündüm, arada kendimi düşündüm
Sonra seni andım bütün gün.
Anıydı, yok bugündü derken
Her şeyi seninle
Yeni baştan yaşadım.
Düşündüm: Yağmur olup yağman için,
Günaydınlarla başlayan sabahlara uyanman için,
Gözlerinde bir içim gülümsenin tadı,
Yüreğinde sevgimizin sıcaklığı adına,
Bulutlar gibi özgür olmalıydın;
Bulutlar gibi vaktinde yağmalıydın!
Oysa seni kıskandım mı ne?
Hüzün düşmüş gözlerine...
Gökkuşağına gücenmişsin,
Kıskanacak ne var diye?
Bulutları görmez misin canım?
Habire didişip yarışıyorlar.
Ama yine de yağmur olup yağıyorlar...
Özgürsün canım, rengarenk kuşlar gibi
Durma yağ şimdi gökyüzündeki bulutlar gibi
Gözlerim ıslansın!
Ay dolunaya dönse, elle gösterilmez
Değişmez gerçek bu!
Yüreğimi aydınlatmak için,
Er geç doğar doğrusu!
Yüreğimde özgürlüğünün resmi,
Yum gözlerini:
Anla beni!
Hüzün düşmüş gözlerine...
Oysa seni kıskandım mı ne?
Özgür bulutları gördüm mavi gökyüzünde,
Ama yine de yağmur olup yağıyorlar...
Özgürlük bu işte!
1 Mayıs 2006

Öylesine tutkunduk birbirimize
Sen benim içimde ben senin içinde
Papatya falında tattığımız aşkımız
Bir başka tüterdi özlemlerimizde
Öylesine bir rüzgâr eserdi
Aşk getirirdi mutluluk getirirdi
Çiçekler bir başka güzeldi
Başımızda kavak yelleri eserdi
Öylesine suskun şimdi düşlerimiz
Öylesine kırık dökük
Öylesine mutludur ağaçlar
Görüyorsunuz sarmaş dolaş olmuşlar
Öylesine bir gariplik dağlar yüreğimizi
Şehir şehir köy köy kaçarız
Sevgilerden uzak, mutluluktan öte
Her yol sonu bir yola düşeriz!

Sevda denilen şey öyle kolay değil
Yaşa da gör derim, yaşa da gör
Sevda anlamayana sivrisinek saz
Çekene zehir, çektirene panzehir
Sevda denilen sihir ele zor gelir
Hem sabır, hem sefer demektir!
Sevda denilen şey öyle kolay değil
Sevene pınarlar, sevilene okyanuslar az gelir
Havada bulut desen de, asla unutamazsın
Sevda denen periden yakanı kurtaramazsın
Sevda denilen sihir ele zor gelir
Hem sıla, hem gurbet demektir!
Sevda denilen şey öyle kolay değil
Bitip tükenmez geceler, upuzun günler
Haftayı, ayı, yılı unutursun
İnadına bir çift göze bağlanırsın, inadına
Sana dünyalar güzeli sevdiğin, başkasına
Sevda denilen sihir ele zor gelir
Hem gözyaşı, hem sevinç demektir
Sevda denilen şey öyle kolay değil
Kış yaman da olsa karlı dağdan buz getirtir
Sevda bir sazın telinde ağrı,
Sevda bir ceylanın gözlerinde mutluluk
Sevda denilen sihir ele zor gelir
Hem matem, hem bayram demektir
Sevda denilen şey öyle kolay değil
Çekene zehir, çektirene düğün dernek
İki gönlün arasındaki telgraf telleri
Gider gelir, gider gelir
Sevda denilen sihir ele zor gelir
Hem ilkbahar, hem sonbahar demektir
Sevda denilen şey öyle kolay değil
Bir çeken bilir, bir çektiren bilir!
11 Eylül 2006

Küçücük bir dünya kurduk kendimize
Bütün tezgâhlarda sevdamız dokunur
Bekler güneş kapımızda, gülümser ay penceremizde
Yepyeni şiirlerde adımız okunur
Sonbaharda ilkbaharı birlikte yaşıyoruz
Bütün mevsimler burada hep ilkbahar
El ele gönlümüzce dolaşıyoruz
Yolumuzda gökkuşaklarıyla süslenmiş ufuklar
Melek ve Şehzade iyi iki komşumuz
Sayısız Kafdağı masalları kulaklarımızda
Bir tanem, inadına sevdiğim iyi ki doğmuşuz
En soylu sevda şarkıları dudaklarımızda
Mor dağları dürüp toplamışlar, düz etmişler
Uçsuz bucaksız okyanusları kurutmuşlar
Destanlık sevdamızdan söz etmişler
Bin bir renkli kuşları birer birer uçurmuşlar
Sayısız Kafdağı masalları kulaklarımızda
Bütün tezgâhlarda sevdamız dokunur
En soylu sevda şarkıları dudaklarımızda
Yepyeni şiirlerde adımız okunur
Geceleri gökyüzünde bir yıldız yağmurudur başlar
Rüyâ değil bütün bunlar, gerçeklerin en güzeli
Dolunay sevdamızı görsünler diye ikimizi alkışlar
Gözbebeklerimize düşer sevdalı bakışlar!
7 Nisan 2007

