Sustuk sabırla, her şeyi öğrettiler bize.
Sevdikçe, nefret etmeyi öğrettiler bize.
Bir silkinişte ülkeye peygamber oldular,
Çektik, bütün günahları yüklettiler bize.
Bin bir düzenle saygıyı, imanı öldürüp,
İnkarı, kini, şüpheyi devrettiler bize.
Kaynarken ortalıkta cehennem kazanları,
Cennet, barış masalları dinlettiler bize.
Bizsiz ayakta durmaya yetmezdi güçleri,
Her gün bizimle güçlenerek, yettiler bize.

Saçlar ağardı, sanma ki yaşlanmışız gülüm.
Vallahi neyse sendeki, hoşlanmışız gülüm.
Yıllar ilerledikçe gönül uslanır sanıp,
Düşmüş büyük hatalara, aldanmışız gülüm.
Gel, ağzı süt kokanlara yaklaşma, zevki yok:
Onlar gibiyken aşkı oyun sanmışız gülüm.
Gül koklamak usulünü yıllarca meşk edip
Binbir çeşit dikenlere katlanmışız gülüm.
"Şairler incedir kıyamaz fazla sarmaya"
Derlerse, gör ki biz dahi insanmışız gülüm.

Sonbaharın bizi daldırdığı rüya geçici...
Sararan dallarının çizdiği dünya geçici...
Ellerin böyle sokulgan, nefesin böyle yakın,
Bana dünyaları vadetse de içten bakışın,
O ışık kaynağı gözlerdeki mana geçici.
Yıkılıp fırtınadan bir gece altın sarayım,
Geçecek, belli ki, herşey.. Fakat, aldanmalıyım!
Görmeden aşkın, ümidin dağılıp gittiğini,
Kalbe ürperme veren, sarhoş eden gençliğini
Bu güneş rengi kadehlerle içip, kanmalıyım.
Bir bahar şarkısı ahengini vermiş sesine,
Saçların rüzgara baş kaldırıyor öylesine..
Taze göğsünde, açan son çiçeğin korkusu yok.
Hüznü bağlardan içen kalbime yaklaş daha çok,
Atalım kahkahalar mevsimin içlenmesine.
Sonbaharın bizi daldırdığı rüya geçici...
Sararan dallarının çizdiği dünya geçici...
Ellerin böyle sokulgan, nefesin böyle yakın,
Bana dünyaları vadetse de içten bakışın,
O ışık kaynağı gözlerdeki mana geçici.

Bu marş çalınınca yüreklere
Bir zaptedilmez heyecan gelir.
Hatıra zaferler, yiğitlikler,
Kaybolan binlerce insan gelir.
Gökler yarıldı uçaklardan;
Yollara döküldü kız-kızan
Böyle bir günde yaşamamışsan
Vatan sevgisi yalan gelir.
Kadrini bilirsen hürriyetin,
Yediğin, içtiğin nimetin,
Bir parçası isen bu milletin
Bir gün gösterecek zaman gelir.
Almak için elinden hakkını,
Başlar kudurmuşların akını.
Öldürürler çocuğu, kadını;
Dünya gözüne zindan gelir.
Kabarır kabarır, taşar hırsın,
Aslanlaşırsın, kartallaşırsın,
Karşına kim çıksa savaşırsın;
Aklına ne cihan, ne can gelir.

Durmuş, penceremden bakıyorsun:
Anladın mı yalnız olduğumu?
Çekinme, gel, sevindirir ancak
Ağırlamak en eski dostumu.
Unutmadım, bir ıssız gecede,
Göstermek için cesaretini,
Harmanı yapayalnız bekleyen
Çocuk, yoldaşı bilmişti seni.
Sana Yassıkaya'dan bakarken
Hep ayrılıkları düşünürdüm.
Yardım ettin de şairliğime,
Işığında mısralar düşürdüm.
Gezintinin, sandal sefasının
Büyüler katardın her birine.
O tat, o sıcaklık gelir miydi
Sensiz bir Yakacık alemine?
Okyanus ötesi, yabancılarla
Geçiyorken günlerim, aylarım,
Bir gün, gökdelenin tepesinden
Seni görüp ne çok şaşırmıştım!
Soracaktım nasıl geldiğini
Çıkıp Tahtalı'dan, Bozseki'den.
Öyle gariptin ki o ülkede,
Götürmeyi istedim yeniden.
İsteyen üstüne bayrak diksin,
Sevgiliye benzetsin isteyen.
Bütün dostlarımdan daha yakın
Bir dostsun, yüzü hiç değişmeyen.

"Ben seni vermem cihana" demişti Üçüncü Selim;
Benim gücüm yetmez buna, mülke padişah değilim.
Sessiz sessiz akıtırım içime göz yaşlarımı;
Uzansam ellerim kopar, söylesem kesilir dilim.
Ruhum öyle bir zindanın içine kapatıldı ki:
Güneş uzaklarda kaldı, karakış oldu dört mevsim.
Hatırlamasam ölürdüm dünyada var olduğunu;
Kavuştuğumuz günlere götürmeseydi hayalim.
Ömrümüz ayrı geçse de, bir gün aşka inananlar
Adımı senin adınla birlikte anar sevgilim.

Bir an, inan ki, üzmeyecek yokluğum seni,
Kimler hazır değil yine takibe gölgeni!
Bağlarda, öğle vakti, olur başka bahseden,
Bir asma gölgesinde romandan, hikayeden.
Akşam, sarınca kalbini en ince duygular,
Hoşlandığın şiirleri bir söyleyen çıkar.
Elbet olur o gözleri tasvir eden biri,
Bir koklayıp öpen o küçük, ince elleri...
Her gün çiçekli yolları ellerle gez, dolaş;
En canlı hatıram da silinsin yavaş yavaş.
Gir korkusuzca bahçeme gül, yasemin kopar,
Çeşmemde kahkahanla yarışsın akan sular.
Yalnız, tesadüfen çalınıp eski şarkımız,
Kirpiklerinde çiğ gibi titrerse aşkımız.
Bir perde çek elinle perişan hayalime;
Sustur o içli besteyi, sustur da dinleme...

Beni hep esir ettiniz minicik ellerinizle;
Ne kaçmak elimden geldi, ne de karşıkoyabildim.
Verecek cevabım varken en büyük hakime bile
Sizin saf bakışlarınız önünde dilsiz kesildim.
Savaş alıp götürdüğü, deprem yokettiği zaman
O çaresiz halinizdir beni en fazla ağlatan.
Yünler, pamuklar içinde üşüdüm çıplaklığınızdan;
Sizi doymamış görünce yenilmez oldu ekmeğim.
Nerde olursanız olun Çin'de, Yemen'de, Kutup'ta
Bağrıma basmak isterim engelleri unutup da.
Babanız kanlı katilim, ananız düşmanım olsa
Sizin acı çekmenize benim dayanmaz yüreğim.

Şeytanla gerdeğe girer, cinlerle oynaşırsınız.
Dostunuza dost görünür, düşmanla anlaşırsınız.
Gücünüzün yetmediği yerde haksever kesilir;
Dişinizin kestiğine nasıl gaddarlaşırsınız!
Yardımınız gerektiği zaman yaklaşılmaz olur;
Çıkar kokusu duyunca sokulur, sırnaşırsınız.
İstisnalar bulunmasa cinsimi inkar ederdim:
Ne hakla "insan" adını kabullenir, taşırsınız?
Sizden kurtulayım diye yalnız yaşadım çok defa;
Ölünce belki yine de başıma toplaşırsınız.
Cenazeme el sürmeyin varsın o da yerde kalsın;
Kime hoş görünmek için tabuta yaklaşırsınız?

Bütün kuşlarımı saldım, nereye isterse gitsin,
Sevgilim, ne ben seninim, ne de sen bana aitsin!
Vefa bir boyunduruksa, çözdüm bütün boyunlardan,
Bu sahte ilgilenmeler, yapmacık tavırlar bitsin!
İlan ederim, kimsede benim kıl kadar hakkım yok:
Kuyumu kazdıranların vicdanları rahat etsin!
Çıkar savaşçılarının çekildim aralarından,
Hırstan gözleri dönenler birbirlerini tüketsin!
Canını dişine taksan yarışman mümkün mü Şair:
Onlar usta düzenciler, sense bir fakir 
Sorma, eski tadı yok dalların, yaprakların;
Altında ilk baharım yabancı bayrakların.
Beyaz bir taş üstüne oturdum yapayalnız,
Uzak bir rüya gibi ellerin, dudakların.
Gözlerim yaşarmadan bakamam çocuklara
Ve sanki düşmanıyım bütün oyuncakların.
Hayalimden geçiyor terkedilmiş bağımız,
Beynimde uğultusu upuzun kavakların.
Önümden gelip geçen insan değil makine
Nerede sıcaklığı o bizim sokakların?
İçmek ne hoş olurdu hayatı gözlerinden
Böyle bir ilkbaharda, altında leylakların.
Muhakkak benimkidir, uykunda zaman zaman
Uzaktan bir hıçkırık duyarsa kulakların.

Mevsim bahar, tasavvura sığmaz güzelliğin!
Çok görme gözlerim sana söylerse korkumu.
Bir sed yapıp da karşına koysam geniş, derin
Almak elinde aklımı, yıkmak gururumu:
Mevsim bahar, tasavvura sığmaz güzelliğin!
Yıllardır, ilkbaharda açan bir çiçek gibi
Binlerce isteğim dağılıp gitti pek çabuk.
Ben rüzgarın savurduğu bir derbeder çocuk,
Sen böyle her cihetten esen bahar yeli:
Bitmez düşündüğüm gibi, başlarsa yolculuk!

Bir güzel yaz sonudur yaşadığım bu mevsim;
Bahara dönmek için yok isteğim, hevesim.
Ne kırk-ikindi yağar, ne o rüzgarlar eser;
Üzmeden, nazlanmadan koklatıyor çiçekler.
Uzağından baktığım şeyler yakında şimdi;
Olmuşum, hemen hemen, olmak istediğimi.
Hiç böyle duymamıştım yemişlerin tadını.
Vazgeçtim özlemekten gelmeyecek kadını.
Güneşin, gökyüzünün değerini anladım;
Dünyayı bütün ruhum, kalbimle kucakladım.
Gözüme insanların küçüklüğü batmıyor;
Kalleşlik, vefasızlık içimi kanatmıyor.
Bu tatlı yaz sonunda ne bir dert, ne bir tasa:
Kışın yaklaştığını hatırlamak olmasa.....

Biz göçüp gitsek aşkımız kalacak.
Nice dillerde şarkımız kalacak.
Olsa cennet yerimiz, dünyanın
Güzelliğinde aklımız kalacak.
Açacak sözlerimiz sırrımızı:
Ne gizlimiz, ne saklımız kalacak.
Bağlar, evler değil; kağıtlarda
Düşüncemiz, merakımız kalacak.
Ne kadar aynı görmek isteseler
Yine bir yerde farkımız kalacak.
Onların bizde bütün öfkeleri,
Bizim onlarda hakkımız kalacak.

Kışlar geçirirdik Antalya'da
Güzel ve güneşli bahar kadar.
Bir sahil yağmuru arasıra
Ilık ılık, sağnak sağnak yağar,
Sonra gün çıkardı birdenbire.
Çok zaman, ellerde portakallar
Gamsız, açılırdık sahillere..
Yalnızlığı fazla hissedince
Bize kol açardı mavi deniz
Dalardık rengine saatlerce...
Orda sayılmazdık pek kimsesiz:
Köpüklü dalgalar dostumuzdu,
Beyaz çağlayanlar sevgilimiz!
Teselli bulmaya yeterdi bu...
O şirin diyarda unuturduk
Köhne pansiyonu, sefaleti.
Papatyalar açmış, gül tomurcuk;
Bulvarda ampuller renkli renkli,
Mehtap da olurdu bazı defa!
Geceler süslenir gelin gibi;
Güzeller gelirdi miradora...

Senin güvercinin uçmuş, benim kırıldı dalım;
Dokunma derde bu akşam, sevince yol bulalım.
Bilen çıkar mı sanırsın neyin ne olduğunu;
Açıkladıkça beyinler açıkta kaldı soru.
Sıyırdı geçti bu kurşun....İçimde bir istek
Bütün saadeti duymak ikinci kurşuna dek.
Ölüm ve ayrılık evrende eskiden beri var;
Hep aynı dertleri deşmekle geçti yüzyıllar.
Yeter bu gözyaşı, sussun bu inleyen şarkı.
Yeter, ne bestecinin var, ne şairin hakkı
O paslı hançeri binbir hünerle saplamaya.
Ne çok sebep bulunur, bir bakınca, ağlamaya.
Açınca gam çoğalır, söyledikçe artar acım;
Dokunma derde bu akşam, sevince yol bulalım.

Şimdi zor "bekle" demek gönlüme "bir başka yılı":
Yazlar az kaldı gülüm, bil ki baharlar sayılı.
Gayrı terketse keder, bitse şu binbir kaygı:
Yazlar az kaldı gülüm, bil ki baharlar sayılı.
Düşünüp olmayacak şeyleri hep dert ettim.
Her zaman dik başımın çizdiği yoldan gittim.
Kim ne isterse desin, gayrı değişmek niyetim:
Yazlar az kaldı gülüm, bil ki baharlar sayılı.
Çağırır cümbüşe yıllar yılı binlerce çiçek.
Neyleyim geçti geçen, pek kısa artık gelecek.
Şimdi olmazsa, bu Şair ne zaman keyfedecek?
Yazlar az kaldı gülüm, bil ki baharlar sayılı.

Şiirin, felsefenin yok değeri;
Adam altadmak günün tek hüneri.
"Gemiler geçmeyen ummanlarda"
Ararız kaybedilen besteleri.,
Öldü ölmez denilen, bitti tükenmez sanılan,
Bir güvensiz yaşayış kaldı geri.
Hep nasır bağladı hançerlene hançerlene kalp
Bölsen on parçaya olmaz haberi.
Kaldık altında yıkıp herşeyi, hiç bilmiyoruz
Ne zaman, kim yaratır beklenilen şaheseri.

Seneler sonra uyandık düşten
Ayrı iklimlerin şafaklarında.
Sevgilim, geçti geçen, bitti biten..
O ceylandan çevik bacaklarında
İstek de olsa koşma, gitti giden..

Bıraktığın sıcak denizlerden
Başkadır, hayli başkadır bu kıyı.
Ne kürek var, ne beyaz bir yelken..
Sen istesen de söyliyemezsin o şarkıyı
Ben zorlasam da dinleyemem eski zevk ile.
Aldanmamızda hissesi yok talihin bile:
Biz böyle istedik!
Dönmek mukadder olsa da bir gün bu sahile
Sonsuzluğun sevincini duyduk, benimsedik.
Seneler sonra uyandık düşten
Ayrı iklimlerin şafaklarında.
Sevgilim, geçti geçen, bitti biten..

Öyle sevmektesin ki mesleğini:
Bütün aşkın ve gururun makine!
Bilirim, herkes istiyor şimdi,
Çoğalıp her yere dolsun makine.
Ne var ki, sade dişliler yetmez;
Bulup geliştirerek iş bitmez.
Her zaman insanı mes'ut etmez
Madde dünyası, kurduğun makine.
İlerde bir mühendis olsa o da,
Sen yine izin ver saz çalmasına;
Çocuğundan sakın robot yapma:
Bırak da başka şey olsun makine!
Dilerim, hırsını alsın da senin,
Yürüsün, sen gibi kendinden emin.
Fakat, ne olsa, şu 
