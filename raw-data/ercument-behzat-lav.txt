-1-
Tarlada yalnız kalmış gelincik
Aşk tohumları üfürüyor
Uzaktaki eşine
Rüzgarla
-2-
Çiçek açtığı zaman bademler
Seni bekleyeceğim saka kuşu
Açık duracak pencerem
Gelecek mayısa kadar
Gelmezsen
-3-
Seni
Saksımda yetiştirdim
Vaktin gelince
Koparıp yemek için
Saksımı çaldılar

Mau'vam, kara fildişim
Ayın sedef kakmaları somaki teninde
Nar dili nar lezzetinde
Bir haz buğusu tüter nefti gerinmende
Ve bütün Afrika'nın şehveti
Sen fidan çiçeğe durmuş
Bir gün meyvaların pıtrak
Ben tazeye çalarım
Kuru kavak
Sen can, sevdalara açık
Ben garip, aklı sana dolaşık
Sen sır küpü, minnacık
Gecesi başka gündüzü başka
Kime kapalı kime açık

Bir şehir bilirim
Denizi boncuk rengi
Kubbelerine çınarlar yaslı
Çarpık cumbalı inişli yokuşlu
Telgraf tellerinde yırtık uçurtmalarımız
Arsalarında topaçlar çatlatıp
Cilâlı zıpzıp tokuşturduğumuz bir şehir
Kıyılarında leşler oynaşır çocuklarla
Orada doğdum döğüştüm
Servi boylu ölüm çok zaman gözlerime baktı yakından
Ama gülerek birbirimize
Başka yollara uğurladık birbirimizi
Şimdi hasretim bu dost düşman göze
Şimdi dünyanın herhangi bir yerinde bir gün
İçerek çalgılı bir taraçada bir gün de bir izmariti
Yanımdaki kırtipille birlikte çekerek
Onu düşünüyorum
O
Denizi boncuk rengi
Kıyılarında leşler oynaşan şehri

-I-
Yaz günü ova buz
Çatlıyor boz ovada
Gebe toprak
Bir buğu sarmış boşluğu
Eşine ıslık çalmada kobra
Terliyor et çakıl demir kuş ağaç böcek
Vadide yalım dere ve
Yeldeğirmenleri kızıl kuşak
Başak denizi tarla
Uzakta noktalar
Kımıltılı insan karaltıları
Erkek kıllı bağrı çıplak
Beniz yağız
Kör köstebek
Toprağa kul
Dişi
Kıvrak kalçalı kısrak
Tayla oynaşta
Etinde çiçek kokuları yabansı
Başakların çiçek kokuları yabansı
Başakların kırılıp devrilişi
Toprakta çift gövde
Soluşan burun kanatları
Çıtırdar göğüs kemik
Aşı
Ahırda gün tüter gübre
Sinekler tekerlenir
Pırıl pırıl havada
Ezik böcek vızıltısı
Sazlıkta yumurtlar balık
Suda kımıl kımıl kurtlar
-II-
Üfürülür çiçek tohumları
Kumları eşer kunduz
Gölgede inekler gevişlenir
Menevişlenir burnu
Sümüklü buzağıların
Keçiyle toklaşır teke
Tepede dolambaçlı bayır
Bir aygır
Kişnemesi
Memeyi yutkuna yutkuna
Isırır çocuk
Huylanır ana
Doğa aşktan yorulan kadın
Ağır tembel gerinmede
Rüzgârla savrulur ot kekik kokusu
Dalar uykuya göl
Sırtlar kapaklanır suya
Çatlak yayık memelerle
Çıngırak çıngırtıları
Sallanan memeler apışlarında
Ağıla döner sürü
Gece solur
Yıkanır suda ağlar suratlı ay
Vaklaşır kurbağalar
Fiskeler karanlığı çiftleşen ateş böcekleri
Perde arkalarında gölgeler kımıldaşır
Satir'in boynuzlu şakaklarında ter
Burun sürter kulaklara
İlikler ürperir
Bahar fışkırma filiz tomurcuk
Genç kız
Hayız
Zaman uçar gölge
Uçsuz bucaksız çöl
Hayvan iskeletleri

Bir sihirli değneğim olsa;
vurduğum yerde güller açılsa,
Uçan güller...
Bir sihirli değneğim olsa;
vursam bir nar ağacına,
narlar çatlasa kahkahadan...
Ve bebek yüzlü kızlar,
uzatsa başlarını
tane tane dallardan...
Onları ceplerime doldursam,
bir masal ömrü sürmek için
götürsem billûr sarayıma!

Yılda bir yüzümü görürdü ev halkı
Hatırlarım beni
Uykumda sevdiğini annemin
Hele büyük annem
Aldırmazdım yoldan geçerdi de
Beni gözleriyle öperdi bakıp arkamdan
Kışın
Cama burnunu dayayarak uyuduğu geceler
Sayısızdı kız kardeşimin beni beklerken
Köşe minderinde okur
Mevlâna’yı Hayyam’ı
Ve yalnız düşünürdü büyük babam
Büyük Annem de
Tersler azarlar halayıklarını
Allahı kandırırdı beş vakit namazında
Nil’e resmini gösterecekler bir gün
O hatırlamıyacak
Yanağını yanağına dayadığı adamı bebekken
Nitekim ben de
Hiç tanımam kucağındaki çocuğu şu adamın
Derler ki o çocuk benmişim
O beyaz sakallı asker de büyükbabam
Babam Hasan Sıtkı
Hem asker
Hem şairdi
912’de toprağa girdi
Ne mutlu babama ki
Beni görmeden öldü
Geceleri yıldızları sayan
Uykusunda mısralar
Sayıklayan beni

Vahşi hayvanlara yediriyorlar ölülerimizi
Beyazlar bizimle savaşınca
Bizse kendimiz yiyormuşuz
Onları haklayınca
Böyle de olsa
Daha şerefli bir mezar değil mi
Hayvan bağırsaklarından
Bir kahramanın midesi?

Sen bir asmasın,
küpe salkımlarla asma bellim..
Elim değmesin,
değmesin dilim sana, asma bellim..
Küpe salkımlarında, kütür kütür,
buğulu üzüm başlar, asma bellim..
Niye kendini sevdiğin zamanlar;
daha olmadan başkasınının,
öper dudakların suda,
dudaklarını,
Niye sana benziyor köpükler, güneşe sarılırken?
Niye şu bulut, kaçırmıyor seni
ve kaçmıyor senden balıklar?
Niye çarpınca mantılar sana kanat,
niye ağzımda yüreğim,
niye içerim göz göz,
niye gözlerim pervane?

Oynuyor ay
Mor salkımlı suda
Oynuyor ay
Üşüyor kalp
Şehvet durunca
Üşüyor kalp
Düşüyor baş
Kara taş yastığa
Düşüyor baş
Çekiyor su
Örümcek uykusu
Çekiyor su
Geçiyor tren
Hecin katarlı
Cin düdüklü tren

Melih Cevdet'e
I.
Avrupalı İsâ sırasına göre ihtilâlcidir
İçlidir sofudur sırasına göre
Affeder geldi mi işine
Kin güder gelmedi mi de
Zulmü sevmez çekinmez zulümden de
Dostluğu da düşmanlığı da açıktır
Ara sıra haksızlığa başkaldırır
Her şeyi bağlamaz oluruna
Ama iş Afrika'ya geldi mi Hân-ı Yağma
II.
Ne devrimcidir ne de ihtilâlci Amerikalı İsâ
Makine insan tipi iş adamı
Hasmını kündeden atmak günah mı?
Sandık başında oy pusulası,
Birdir Yeni Dünya'nın Siyah'ıyla Beyaz'ı
Bir yanıl da sandığa yaklaş

